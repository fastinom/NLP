Nguva dzakanga dzasvika pakati pahwo usiku apo pakanga pasisina vanhu vanofamba mumigwagwa. Ndipo pavaingonzwa kuchema kwezvikara bedzi zvinenge zviri mumasango.
Kana vari vaya weusiku ndipo pavainyatsoita basa nesimba ravo rese. Mabasa erima ndidzo zvekare nguva dzaaitoitwa. Vaingonzwa imbwa kuhukura wotoziva kuti ndiwo vaye wemabasa erima. Ndipo pavaiona vamwe votsumwaira kwaedza voshaya kuti chii izvo wanga vari pabasa usiku.
Panguva dzimwechetedzo pane rimwe boka rakanga rine musangano pasi pemvura pakadzika dzika mugungwa. Vanhu awa vaisangana nguva nenguva apo vaikurukura zvakasiyana siyana maererano nezvavaizoita kana wava panyika. Vaiswera vari munzvimbo dzavanorarama vari apo vaizosangana nguva idzi.
Vaiti kana vasangana pasi apa vaitaura mutauro mumwe chete kunyangwe zvazvo vaibva kunyika dzakasiyana.
Vicky uyo aiva mambokadzi ndiye akabva apinda mudariro nenyaya dzake dzaaida kuti dzizokurukurwa.
 

Akanga akagara pachigaro chegoridhe chakanga chakakura uye chakanaka kudarika zvevamwe wese. Akanga ari mukadzi mukobvu ari mutsvuku akareba zviripakati nepakati. Bvudzi rake rakanga rakarukwa zvekareba zvekuda kunobata muchiuno chake. Aiti kana otaura vaimedza mate wanzwa inzwi rake.
"Ndinokutendai mese nekuda kwekuuya kwamaita kumusangano uno. Ndine nyaya dzandinadzo dzandinoda kuti timbokurukura tichionesana kuti todzifambisa sei." Panguva iyi mambokadzi vakambonyarara vachidzvuta komichi yavo yaiva newaini yakasangana neropa.
"Ndanga ndichida zvizhinji kuti tigovawo nemukurumbira panyika izvo zvinoda kuti tiise pfungwa dzedu pamwechete. Dai zvaibvira ndaida kuti tizotonga kuhofisi huru dzevakuru wenyika. Zvese izvi zvinoda pfungwa dzedu tese." Vicky akambodzvuta komichi yake achibva aenderera mberi.
"Ndine imwe nyaya zvekare yandinoda kupinza mudariro, munongoviziva kuti tinoshanda neropa revanhu uye ndiko kudya kunosimbisa basa redu. Nyaya iripo ndeyekuti toitasei kuti tirambe tichiwana ropa sezvo pamwe pacho tichimborishaya." Akambonyarara Vicky achibva azoenderera mberi.
 

"Imwe nyaya zvekare ndeyekuti chikwata chedu hachifanirwi kuramba chine vanhu vashoma sezvatakaita izvi. Tinofanirwa kuonesana kuti toitasei patinofamba kunze uko tigowandawo. Kana tawanda zvirinyore kuva nemasimba panyika nekuti ndisu tinenge tava nemukurumbira. Ndidzo dziri mudariro madeko ano. Mumwe nemumwe tichateerera zvaachataura kuti zvitibatsire panyaya idzi." Vicky achipedza kutaura mashoko aya akabva anyarara zvake achimirira vamwe kuti vataure.
Steve uyo aivawo muchikwata umu ndiye akabva apinda mudariro. Vamwe wese vakabva vateya nzeve vachimirira kunzwa mashoko aizotaurwa nechikomana icho.
"Pamusoroi mambokadzi, pamusoroi dare rose raungana pasi pano. Ini ndinoda kutaurawo zvandinokwanisa kuzoita ndichinge ndava panyika. Ndinokwanisa kungoshandisa masimba angu kuti pasi rose kuite nzara, vatungamiri wenyika dzepasi rose pavanoungana vachironga kuti vodii ndipo pandinoita sendinovabatsira kuburikidza nemari izvo zvinobva zvaita kuti tipinzwe muhutungamiri. Zvinhu zvatinoziva tese kuti mari nechikafu zvinotonga." Steve anombonyarara apo vanhu wese waiva pasi pemvura apa vakabva vaombera maoko.
 

"Asi basa iri kuti ribudirire handizokwanisa kuriita ndega, ndinodawo vamwe vandinofamba navo kuti zviite chiremera. Kana hutongi huchinge hwabudirira kupinda mumaoko edu ndipo patinenge toisa mitemo yatinoda isusu nekuti hapana anenge achatidzivisa." Steve achipedza kutaura vanhu vakabva vaombera zvekare.
Akabva avimbisa vanhu kuti zano iri rinobudirira asi raizotora nguva.
Mudariro makabva mapinda Johnson uyo aiva murefu ari mutsvuku. Akanga akasimba zviripakati nepakati.
"Ini hangu ndichange ndichitambira kune vezvitendero. Ndinongoputsa zvitendero apo ndinotanga kupfeka vakuru wavo kuti vashaiwe simba. Kana tichinge takunda kuisa hutongi hwepasi rino mumaoko edu tinenge tavakutonga muzvitendero tichiisa mitemo yedu. Anenge achizopokana nesu anouraiwa." Jonhson achipedza kutaura vanhu vakabva vaombera zvekare.
Pakamboita runyararo apo Hazel akazopindawo mudariro. Mwanasikana uyu akanga akaumbwa pachiso zvekuti runako rwese rwakanga rwakaperera paari.
Vaigona kutsikwa nemota vakamutarisa vakayeva runako rwake.
"Pamusoroi dare rose raungana pano. Kana iri nyaya yeropa idiki kwandiri." Akambonyarara zvishoma.
 

"Runako rwangu urwu ndinokwanisa kurwushandisa kuuraya varume vane ruchiva mumabhawa umu.
Nesimba randinaro zvekare ndinokwanisa kuzvishandura kuita chose chandada pazvinhu zvose zviripasi pano." Chisikana Hazy chakambonyarara pachibva pamboita maungira nemiridzo nekuombera.
"Zvichakadaro ndinoona ndichizokwanisa kupinda pose pandinoda ndichideura ropa. Ndinokwanisa kana kuzvishandura kuita mukoti ndotora ropa revarwere.
Zvisinei basa iri handigoni kuriita ndega asi tichasimudzira vamwe muchikwata chedu sezvo varipowo vandinokwanisa kuita navo basa iri." Hazel akambonyarara achibva azoenderera mberi.
"Kana iri nyaya yekuti chikwata chikure hainetsi ndinokwanisa kungoshandisa mari kana chikafu chaicho nyangwe nehembe dzatinopfeka. Ndinokwanisa kungopinda kana muzvikoro ndozvishandura kuita mwana wechikoro saka hazvinetsi." Vanhu vakazoombera maoko zvekare Hazel apedza kutaura.
Brighton ndiye akazopinda mudariro.
"Ini hangu ndichange ndichizoongorora midziyo inenge ichigadzirwa panyika kunyanya kudzimotokari. Ndinenge ndichizogadzirawo dzangu mota dzakadaro wese anenge atenga anoita tsaona nayo. Kuzvigadzirwa zvese kana michina ndizvo zvandichaita. Chose chandinenge
 

ndagadzira chinenge chichizofanirwa kudeura ropa." Brighton akazopedza kutaura vanhu votoombera kare.
Vamwe vakazopawo pfungwa dzavo maererano nenyaya dzaiva mudariro musi uyu. Vicky ndiye akazovhara musangano uyu nemashoko ekusimbisa.
"Ndinotenda nepfungwa dzose dzashanda muzuva ranhasi uye ndaona tichizosvika kure nebasa redu. Masimba ngaashande haasi ekushandisira mumvura muno asi panyika pamawa kuenda. Mashoko angu ekupedzisira ndeekuti ngatishande nesimba tigowana zvatirikuda." Mambokadzi achipedza kutaura akabva anyangarika. Vamwe vakazoita zvimwechetezvo vachienda kunzvimbo dzavairaramira.



CHAPTER 2
PABLOZ NIGHT CLUB
Wakanga uri musi wechishanu apo mwedzi vakanga vapera. Vanhu vakanga vachifara zvavo vachinwa doro rinodhura sezvo homwe dzakanga dzakasimba.
Kamhanzi kairirira pasi pasi kari kemusambo wehouse.
 

Nechekunerimwe divi kune vasikana vakanga vachitamba zvekuti kana moyo yevarume vakanga vari mubhawa umu yakatomboenda kure. Vamwe vakanga votodemba kuti dai tisina madzimai taitora hedu awa.
Pavasikana vaitamba awa paiva nemumwe musikana mutsvuku mutete ari mupfupi zvishoma. Runako rwake dai rwaizoerwa nemagetsi rwaigona kutodhingura Kariba yese ikasara isina chinhu. Pamwanasikana uyu ndipo paiva nemaziso evarume vazhinji vakanga vari mubhawa umu.
Nechekudivi raiva nevanhu vaitamba awa kwaiva neimwe tafura hombe yaivako. Pane machinda maviri akanga akagara patafura iyoyo achiyeverwa nemwanasikana aitamba. Pavakomana awa paiva naTichaona uyo aiva maneja kuNaughtford investments pamwe naSmart vaaishanda naye ari mutevedzeri vake pakambani imwecheteyo.
"Ko vamboona here kamusikana kari pakati pavanhu varikutamba avo." Apa Tichaona akanga achibvunza mumwe vake atorwa moyo kare nemwanasikana uyu.
"Vatotangaka nyaya dzako dzekuda vakadzi, unombozviziva here kuti zvine makuva izvi. Chimbosiyana nazvo umbodzikama." Apa ndiSmart akanga oyambira mumwe vake asi aitotaura namatsi.
 

"Shamwari mukombe uyu haungambopfuura ndisina kuunwa, ndinofanirwa kuona zvekuita manheru ano chaiwo." Tichaona akanga atoita chandagwinyira panyaya iyi.
Vaviri awa vakaramba vachiitisana nharo dzamara nyaya yacho vazongoisiya yakadaro. Musikana uya akanga atora Tichaona moyo akazobva kunevanhu vaitamba achibva anogara patafura yake ega. Izvi zvose zvakanga zvirimumaziso aTichaona.
Tichaona akazosimuka achienda kwakanga kuine musikana uya vachibva vatanga kutokurukura zvavo. Musikana uya akabva azvizivisa saHazel kuna Tichaona uyo akanga atononokerwa nekupiwa rudo.
Shoko rerudo harina kunonoka kusvika kunaHazel uyo akabva angoridavira ipapo. Tichaona akabva atanga kunyemwerera zvekuti vaiti chana chidiki chatengerwa zviwitsi. Vari pakukurukura Hazel akabva atanga kunzwa kutaura munzeve dzake.
"Murume iyeye tinomuda kuno kuchingoedza. Ropa rake rinofanirwa kuita chibairo kune mukuru wedu." Inzwi iri richipedza kutaura rakabva raenda.
Hazel akabva abata Tichaona vake achimupuruzira ruoko. Panguva iyoyo Tichaona akabva anzwa kuda Hazel zvakapfurikidza.
 

"Shamwari ini ndatofunga hangu kugara newe, dai ndakaziva kuti ndaizosangana newe ndaisambotora mukadzi vandinaye uyu. Runako rwako rwanditenderedza pfungwa zvekuti mangwana chaiye ndinonomudzinga kumba." Tichaona achipedza kutaura Hazel akangosekerera hake. Nechemumoyo aingoti nhasi uchafara kekupedzisira hauzomaona mafaro enyika aya.
"Runako rwako Hazel rwunoita kuti ndikutengere ndege, kana vazowana kwadzinotengeswa unozondiudza ndonokutengera." Tichaona akataura apo Hazel aingonyemwerera.
Zvisinei vaviri awa vakazobuda apo Tichaona akabva atooneka shamwari yake Smart. Akabuda naHazel mubhawa muya apo vakabva vananga kumota yake yaiva yerudzi rweBenz S500.
Mota yakasimudzwa vachibva vaenda apo vakazonopinda mumugwagwa weArmadale takananga kuBorrowdale. Vasati vaenda kure vakabva vasvika paArmadale lodge.
ARMADALE LODGE(BORROWDALE)
 

Tichaona akatyaira mota yake achipinda pahotera apa. Ndiyo nzvimbo yaaizoda kufarira aine mumwe vake Hazel. Vachisvika pareception vakabva vasarudza imba yepamusoro yaidarika dzimwe dzese. Vakabva vapiwa room number apo vakabva vananga ikoko.
Nenguva isipi vakanga vatova mudziva rerudo. Tichaona aiva nemufaro sezvo nguva yaakanga akamirira yakanga yazosvika. Akanga avakudya namambo. Nechemumoyo Hazel akanga achifarira kuti basa rake raakanga avinga panyika rakanga ratotanga.
Mushure mekupedza mutambo wavo werudo vakabva varara zvavo. Hazel ndipo paaivimbiswa kunzi ndichakutora uwe vangu zvachose. Aivimbiswa kuzotengerwa denga zvese nevatumwa vacho.
Tichaona akazomuka zvekare kwoedza achiti vaenderere mberi nemudiwa vake Hazel. Ndipo paakaedza kutsvaga Hazel padivi pake apo akaona iri nzvimbo. Akamuka achida kunyatsoona apo akabva atoona panzvimbo yaHazel paine zinyoka zihombe.
Akashaya kuti chii chainyatsoitika.
Muchinda akasvetuka achibva paaiva apo akambomira nechekure mbijana. Zinyoka riya rakabva ratanga kutofamba richiuya kwaakanga ari.
 

Kuti titi ishato zvairamba nekuti yakanga yakadarika shato kukura uye iri tsvuku.
Izvi zvakabva zvashaisa Tichaona simba rekutiza achibva angoyeva nyoka iya ichiuya. Paaiongorora kudaro akabva awona nyoka iyi ine musoro wemunhu uyo vaakabva aziva. Akatozozviitira weti achinzwa nyoka iya ichitaura.
"Vakaura murume, ruchiva rwako rwazokupinza panguva yakaoma. Nguva yakwana yekuti uchionekana nenyika ino, kana vaenda kumarinda uvaudze variko kuti ruchiva rwakandiparira. Ufambe zvakanaka tozosangana zvekare kana ishe vatendera. Kana uine chekutaura gara vataura." Panguva iyi Tichaona haana chaakakwanisa kutaura asi akangoridza mhere yakavharidzira kunosvika kureception.
Zinyoka riya rakabva ratanga kumumonera monera apo raimutyora tyora. Richipedza kumumonera rakabva rabairira muswe waro nechepamoyo waTichaona.
Muswe wacho vaitoita kunge tsono zvekuti vakabva vapinda mukati chaimo. Ropa rese rakadhonzwa zvekuti Tichaona akasara ari kagwati chaiko kekuti vaitombotanga vafungidzira kuti munhu here kana kuti haasi. Ndipo paakabva angoonekana nenyika asina kumbozvitarisira.
 

Panguva iyi nyoka yakabva yashanduka kuita Hazel. Akabva atobuda muimba iya achiridza mhere akananga kureception. Ndipo paakasangana nevashandi wepahotera apa vachitouyawo vachitsvaga kwaibva ruzha.
Vashandi vakashaya kana remuromo vachiona chimiro chaiva naTichaona. Muviri vake wese panguva iyi vakanga vazara ropa.
Sevanhu vakanga vasina zvavaikwanisa kuita vakabva vangofonera mapurisa ayo asina kutora nguva kusvika. Chakatomboita chishamiso mapurisa achishayawo pekutangira. Hazel ndiye akabva atanga kupiwa mhosva achinzi aiziva zvakanga zvaitika. Akamboedza kuramba asi hapana akambozviteerera. Mutumbi waTichaona vakazotakurwa apo Hazel akabva aendwa naye kukamba yemapurisa.



CHAPTER 3
HARARE POLICE STATION
 

Mapurisa vachisvika kukamba vakabva vavharira Hazel muchizarira. Maiva nerima muchitonhora apo vakasiya vamuudza kuti vaizodzoka vachida mhinduro inogutsa kubva kwaari. Hazel akasara akavharirwa apo akanga avakufunga zvaaizoita nemapurisa aya.
Akabva ambokotsira hake arimo apo akazoona atosvika kunyika yezviroto. Ndipo paakaona achisangana naVicky uyo aiva mambokadzi wechikwata. Vakakwazisana apo Vicky akabva ataura nyaya yake yaakanga anayo.
"Toda ropa remapurisa shamwari, kana vagona uraya vatatu zvichikwira." Vicky akataura achiudza Hazel uyo akambosekerera achifunga tsoro yaaizotamba. Hazel akatozomutswa nekuvhurwa kwaiitwa musuwo nemapurisa.
"Huya kuno tione mwana wembwa utaure nyaya yako, munhu haangangofa zvausingazive iwe wanga unaye tirikuda chokwadi chako izvozvi." Mumwe wemapurisa aya akataura achiita zvekuzvuva Hazel kubva muchizarira.
Vakamufudza vachienda naye kwaaizonobvunzwa nyaya yake. Vakanga vachimutukirira akanyarara haana kana kumbotaura chinhu. Mumwe wacho ndiye akazoita manyemwe achibva arova Hazel nemboma kumusana.
 

Uyu ndiye akabva apisira manje apo Hazel akanga agumbuka. Akangocheuka achitarisa kune mupurisa akanga amurova. Moto vakangotanga kubuda mumaziso aHazel uchipisa mupurisa uya. Akapiswa akasvika pakuoma vamwe vake vakatarisa. Hupenyu hwakabva hwatooneka apo akazoonekwa ava neropa muviri wese zvakanga zvakaita muchinda uya kuhotera.
Hazel akanga asina kuperera ipapo apo akarangarira kuti pane mumwe wacho aimutukirira anova ndiye akaita zvekumuzvuva kubva muchizarira. Iyeye akaita zvekumusimudza nemaziso. Aiti akafambisa maziso ake achienda kumusoro mupurisa uya aibva asimuka mudenga paanomafambisa achimadzikisa kuzasi mupurisa uya aibva arovera pasi.
Aiti akatenderedza maziso ake achimaendesa nemumativi mupurisa uya aibva atanga kutenderera ari mumhepo. Akazongosvipa moto uyo vakabva vanopisa mupurisa uya achibva asara ari chimukuyu. Hapenyu hwakabva hwatama zvekare.
Apa akanga asarirwa nemupurisa mumwechete uyo akanga otya kuti oramba achienda naye here. Akanga aona vamwe vake vachiomeswa saka zvakanga zvavakurema kuti oitasei. Akazongopfugama achikumbira kuti Hazel amuraramisewo.
 

Hazel haana kuda kumuitira hutsinye akangomuti hande kwaurikuda kuenda neni. Vakafamba kwekanguva apo vakasvika muhofisi yaaida kuzobvunzwa nyaya yake pamusoro pezvakanga zvaitika kuhotera. Mupurisa uya achingomusiya muhofisi umu akabva abuda ari shamwari yemhepo achitya kuti angangobatanidzwa.
Hazel akazotanga kubvunzwa nyaya yake apo akaramba kuti akanga asingazvizive. Mupurisa aimubvunza pamusoro penyaya yake akaona kuti zvekubvunza zvirikunetsa achibva afunga kuedza zvimwe.
Akashevedza Hazel apo vakaenda kunechimwe chimba chaiva nerima. Akabva agariswa pachigaro chaivamo apo mupurisa uya akazouya akabata tambo dzemagetsi.
"Nhasi unotaura chete zvavaita kwete zvaurikuda kuita izvi zvekundiita mwana mudiki." Mupurisa uya akataura achouya pedyo naHazel. Avakuda kusvika maoko akanga akabata tambo akabva awoma akadaro.
Hupenyu hwakabva hwatama apo akabva adonha pasi.
Hazel akabva atosimuka pachigaro chiya apo akanga apedza basa. Apa yakanga yava nguva yekudzokera munyika ozoenda kwavanosangana kana nguva yacho yakwana. Akafamba akananga kugedhe apo akaona pane mumwe mupurisa akanga akarinda pagedhe. Basa rake raiva rekuona vanenge vachipinda nekubuda.
 

Paakaona Hazel avakubuda akabva amushevedza kuti adzoke. Hazel haana kuita nharo akangoita zvaakanga achitaurirwa. Akasvika achibvunzwa zita rake apo rakabva rashaikwa pabhuku repagedhe apa kuratidza kuti akanga asina kumbopinda nepo. Akabva avabudira pachena kuti akanga apinda ari musungwa.
Mupurisa uya paakada kushungurudza Hazel akabva audzwa kuti kana achida hupenyu hwake anyarare.
Hazel achipedza kutaura mashoko iwayo akabva atanga kufamba achienda. Mupurisa uya akaita hasha idzo dzakabva dzaita kuti abate pfuti achida kuridzira tsvarakadenga iyi. Hazel akangocheuka achibva asimudza ruoko apo mupurisa uya akasimukawo achibva arembera mumhepo.
Akabva avhara ruoko rwuya achibva arovera chibhakera muvhu. Mupurisa uya akabva aita zvekunorovera pasi nemuromo apo akazosara ava nhoroondo. Chakava chishamiso pakamba yese kurasikirwa nemapurisa mana pazuva rimwechete.
Zvakazowedzera kutyisa pavakaziva kuti musungwa wavo akanga angoenda zvisina akanzwisisa uye ndiye akanga akonzeresa rufu. Zvakazotaurwawo panhau manheru chikava chishamiso. Manheru iwayo Hazel akazodzokera kwavaisangana pasi pemvura.
 

CHAPTER 4 UNDER THE SEA
Vakanga vakaungana zvekare sezvavakanga vakaita pazuva rekutanga. Hazel akasvika vatoungana kare semunhu aibva kumarimuka. Vicky akanga akagara pachigaro chake chemazuva ese akakomberedzwa nezvigaro zvevakanga vari pasi pake. Anozoshamisa muromo vake kuti ataure.
"Ndinoda kutenda nebasa rose ramurikubata kana muripanyika. Ndichidaro ndinoti murambe muchishanda nesimba tinosvika kure chete. Zvikurusa ndoda kutenda mwanasikana wangu Hazel nebasa guru raabata.
Nezuro takanga tisinaye pamusangano wedu akanga aripabasa. Nhasi uno ndinofara nekuti basa redu ravakufamba zvakanaka nekuda kwehuwandu hweropa." Akataura Vicky apo vanhu vakatanga kuombera maoko vamwe vachisimudza Hazel vachimukanda mudenga.
Hazel akanga abata basa guru raidadisa. Akabva atogadzwa musi iwoyo kuva mutevedzeri vaVicky masimba achibva awandudzwa. Akabva apihwa vasikana vaviri vaaizofamba navo kwese kwaaienda. Vicky akazoenderera mberi nekusimbisa vamwe vake.
 

"Zvaitwa apa zvinofadza uye zvinovengwa nemhandu chete. Ngatirambei tichishanda nesimba kusvika humambo hwepasi rose hwava mumaoko edu." Vicky akazopedzisira nemashoko iwayo.
Pakazoitwa mabiko apo vakanga vachipemberera chigaro chakanga chapihwa Hazel. Mabiko akazopera kunze kwavakuda kuedza apo dzakanga dzava nguva dzekubuda kudzokera munyika. Mumwe nemumwe akazonyangarika apo vakanga wavakudzokera kwavanoraramira.
WESTVIEW CLINIC
PaWestview Clinic paibatwa basa rinodadisa zvekuti pakauya murwere airapwa zvine unyanzvi. Chiremba wacho aishevedzwa nezita rekuti Manhiyo aishanda nevakoti vaviri vaiti sister Lindi nasister Nyari. Ndiwo vanhu wavakanga vachibatsirana navo.
Pane murwere akanga achirapwa uyo akanga aita tsaona. Akanga ava nenguva arimo apo Manhiyo nevakoti vake vakanga vachishanda nesimba. Mazuva aifamba apo murwere akanga avapedyo nekupora.
Hama dzemurwere dzakanga dzavakutarisira kuti mazuva mashoma aizotevera aizobuda muchipatara.
 

Mumwe musi Lindi naNyari vakanga vachibatsirana kurapa muchinda uya apo vaimusimbisa kuti aizobuda zuva remangwana. Hazel akanga achifambawo munyika nevasikana vaviri vaakanga anzi anozofamba nawo.
Ndiyo nguva yavakanga wawana yekuvhima ropa munzvimbo dzakasiyana siyana. Pavasikana awa pakanga pana Lisa uyo aiva murefu akasimbawo mbijana. Mumwe vacho ainzi Millicent uyo aiva mutema ari mukobvu. Ndipo pavakabva vatanga kukurukura.
"Saka nhasi tofambirepi vasikana sevanhu vari pakuvhima kudai. Rangarirai kuti tinokwanisa kuenda pese patinenge tada toita basa redu ratakatumwa." Hazel akabvunza mumwe vamwe vake achida kunzwa pfungwa dzavo. Lisa ndiye akabva atanga kupindura apo akanga ava nekwekunanga kare.
"Ini ndinoona sekuti muKuwadzana munoita, pane kachipatara kanonzi Westview kanouya varwere vakawanda vachipona. Tinongosvika ipapo tobata basa iwe ndiwe unenge wavakutitungamira sezvo uri iwe mukuru kwatiri." Lisa akataura apo Millicent akabva aigamha.
"KuWestview kunoita manje nezuro ndakatombopfuura neikoko ndikaona munhu aitoraowa ainzi akaita tsaona. Tinofanirwa kutogumisa hupenyu hwake nhasi." Vakabva vatowirirana wese kunanga ikoko.
 

Vakabva wawirirana kuti sezvo paishanda vanhu vatatu vaizongozvishangura kunge ndiwo vashandi wepo.
Vaikotsirisa Chiremba nevakoti vake apo vaibva vatanga basa iwo. Vaizoshandisa majekiseni avakanga vakatakura mumabhegi pamwe nemushonga wacho vaizoita kuti munhu afe.
Sevanhu vakanga vari mudhorobha vakabva vaenda paimira mabhazi anoenda Kuwadzana. Mabhazi akanga asiri enhamo apo vasikana vakazoona vapinda mubhazi. Rwendo rwakabva rwatotanga apo vaizoburukira pachiteshi cheKuwadzana 2. Nenguva isipi vakanga vatosvika.
Ndipo pavakabva vatanga kufamba vachienda kudivi raiva nezvitoro kunova ndiko kwaiva nechipatara ichi. Ndicho chipatara chavaizotanga kusvika pachiri vasati vasvika pazvitoro. Pakanga pasina mufambo vakakura saka hazvina kuvatorera nguva refu kusvikapo.
Gedhe rakanga rakavhurwa sezvo yaiva nzvimbo inosvika vanhu vakawanda. Vachingopinda pamusuwo Hazel akabva asimudza ruoko rwake rweruboshwe achitaura chirudzi chaisanzwika. Akaramba achitaura kudaro kwekanguva zvakaita kuti vashandi wepachipatara vakotsire. Akabva atanga kufamba nevamwe vake vachienda kumusuwo wechipatara.
Akabva asimudza ruoko zvekare.
 

CHAPTER 5 WESTVIEW CLINIC
Paakasimudza ruoko zvekare akabva atanga kutaura chirudzi chiya chaakanga ambotaura pakutanga.
Akaramba achitaura apo Lisa akabva achinja kuita Sister Lindi. Akaramba achitaura zvekare apo Millicent akabva ashanduka kuita Sister Nyari. Vakabva vatofamba vachipinda muchipatara muya.
Hazel akaita zvekupfugama achibva anotunga pasi kaviri. Akazoona achinja kuita doctor Manhiyo. Basa rake rakanga ratotanga apo akabva atanga kutofamba achipinda mukati. Vakabatana vachibva vapinda mairapirwa muchinda uya.
Muchinda uya akasimudza musoro paakanzwa musuwo uchivhurwa. Paakaona kuti ndivanachiremba akabva adzikama zvake akarara.
"Saka wavakunzwa sei muchinda, pane zvirikuchinja here." NdiHazel aibvunza uyo akanga ari mumutumbi wadoctor Manhiyo. Muchinda uya akabva atopindurawo kuti akanga avakunzwa zvirinani. Akanga avakutoda zvekubuda muchipatara macho sezvo akanga asuwa mhuri yake.
 

"Usatye hako muchinda, mangwana chaiye unenge usisipo pavakarara apa. Rega tibate basa ko ndiko kwatinodanwa tikadairaka. Sister Lindi nditambidzeiwo jekiseni riya repottasium chloride ndimubaye. Ndoda kuti ropa rake rinyatsofamba zvakanaka iwe Nyari tora mapiritsi aya umupe anwe. Murwere kauyu anogona kukanganwa kunwa ngaanwe tichiona." Akataura Hazel achitotambidzwa jekiseni riya.
Akabaya muchinda uya uyo aingoterera nyama semunhu aiona vanachiremba. Millicent uyo akanga ari mumutumbi waNyari akatora mapiritsi achibva apa murwere uya kuti anwe. Akamboda kubvunza kuti aya ndeapi vachibva vamuudza kuti anofambirana nejekiseni raakanga abaiwa.
Vachipedza basa ravo vanobva vasiya vaudza murwere wavo kuti azorore apo vanobva vabuda. Vachisvika panze Hazel anobva asimudza ruoko zvekare. Pakarepo vanobva vadzoka mumitumbi yavo. Vanobva vatanga kufamba vachibva ipapo vachienda sevanhu vakanga vapedza basa.
Ndipo pakapepuka doctor Manhiyo vachitoshama kuti vakanga varara nguvai. Vanotarira Lindi naNyari votoona vakafa nehope. Vanovamutsa nekukasika vachishaya kuti chii chakanga chatora nzvimbo kuti vakotsire zvakadaro.
 

"Ko mukagokotsira kudaro kwakanaka here? Murwere pane ambomuona here?" Lindi naNyari vakavhunduka apo vakanga vatokanganwa zvekuti kune murwere.
Vanobva paya vachitungamidzana apo doctor Manhiyo vakabva vateverawo kumashure.
"Ko matodzoka zvekare, inga munerudo neni. Handina kana maminitsi gumi ndabva kukuonai muchindibaya jekiseni nekundipa mapiritsi madzoka zvekare.
Chokwadi ndinotenda nebasa ramunobata pano." Akataura muchinda uya apo Manhiyo nanaLindi vakangotarisana.
"Vasikana asi mambouya muno here?" Akabvunza Manhiyo achifungidzira kuti zvimwe vakanga vambouya. Vasikana vakapindurawo vakati vakanga vasina kumbopinda muchipatara umu vakanga vakarara sezvavakanga vaonekwa vakaita.
"Mashura chaiwo arikuitika pano vasikana, kana ini handina kumbouya muno ndanga ndakatokotsirawo apo ndapepuka ndichiita zvekuvhunduka. Ndipo pamaona ndichikumutsai pane vanhu vauya vakaita mashiripiti chete." Vakataura doctor Manhiyo izvo zvakabva zvatoshamisawo murwere. Akabva atoramba achisimbisa kuti akanga avaona vari vatatu kudaro vachismurapa. Akavaudza zvekare kuti vakanga vamusimbisa kuti mangwana anobuda muchipatara.
 

"Zvisinei ngatingoenda mberi hedu nebasa redu asi iri ishura chairo. Saka mavakunzwa sei pane zvirikuchinja here." Vakabvunza doctor Manhiyo vachida kuziva kuti votangira papi. Lindi naNyari vakanga vari mubishi kutarisa tarisawo zvimwe pamurwere uyu kasanganisira kunzwa kudziya kwemuviri.
"Ndanga ndavakunzwa zvirinani asi ikozvino muviri wangu hauna simba pamwe zvirikuda kuti ndimbozorora. Musoro wangu urikupisa handisi kunzwisisa kuti chii chirikuitika pandiri." Doctor Manhiyo vanobva vatotanga basa pamurwere wavo vachitsvaga kuti dambudziko riripai. Vakaedza nepavanogona asi hapana chavakaona.
"Ndirikunzwa kuda kurutsa chiremba." Anotaura murwere uya apo anobva atanga kurutsa ropa. Varapi vakambotarisana vari vatatu vachishaya kuti chii chakanga chichitora nzvimbo. Murwere uyu akanga asina chirwere chekuti anganzi anorutsa ropa saka chaitova chishamiso.
Yakava bata murefu bata mupfupi varapi vachiedza nepavanogona kutsvaga nzira yekurapa murwere kuti ararame. Murwere akanga ongoridza mhere achitaura kuti akanga achiona zinyoka richimunanzva. Haana kuzogara nguva refu akabva afuga rake ega apo akanga aita zvekunyura mudziva reropa.
 

CHAPTER 6 DISASTER NEBHAZI
Chakava chishamiso pachipatara apa nekuti mafiro akadai vakanga vasati vambomaona. Zvinhu zvainetsa kutambira kuti munhu airapwa mavanga etsaona vozonzwa kuti afa achirutsa ropa. Muchinda akazouya akatamurwa achibva aendwa naye kunoendeswa vashakabvu.
Hazel zvaakabva nevasikana vake pachipatara vakabva vatanga kufamba vachienda nenzira. Vakanga vasati vaziva kuti vachafamba sei uye kuti rimwe basa raitevera nderipi. Chaidiwa kudeura ropa saka chikuru kwakanga kuri kutsvaga panoita kurideura.
Chimwe chikamu chakanga chatopfuura saka yakanga yava nguva yekuti vapinde munechimwe chikamu.
Varipakufamba vakazoona vasvika pachiteshi chemabhazi apo vakambomira.
Ndipo pakanga pava kutangira basa sezvo Hazel akanga afunga zverwumwe rwendo rwekuuraya. Pfungwa yake yaizoita kuti atendwe nekusingaperi nekuti akanga atofunga kudeura ropa zhinji. Hazel ndiye anobva atanga nyaya yacho.
 

"Munoona chii vasikana, apa ndipo patinoda kunyatsoratidza kuti basa ririkubatwa. Anosekerera hake Vicky mwanasikana wemunhu ropa richiuya nebhande. Apa ndafunga kudeura magaroni chaiwo eropa." Akataura Hazel apo Lisa naMillicent vakambotarisana.
"Manga mafungeiko nhai sisi Hazy, titaurirei tigare taziva pekutangira tisasare mumashure." Uyu ndiMillicent aibvunza atononokerwa nekuziva zvairongwa naHazel.
"Matononoka kutiudza sisi Hazy, nzeve dzangu ndatoteya ndatova nenzara yekunzwa nyaya yacho." Akatsinhira Lisa amirira kunzwa zvaifunga mukuru wavo.
"Haisi nyaya inonetsa zvayo vasikana. Tinofanirwa kudeura ropa mubhazi ratichakwira. Rinofanirwa kubheuka robva rauraya munhu wese. Tinenge tabata basa hombe rinodadisa zvekuti kana Vicky anotitenda nemutupo chaiwo." Akadaro Hazel achiudza vasikana vaakanga anawo pfungwa dzake.
Hapana akapokana nazvo zvakanga zvakanak zvakadaro. Vakabva vamirira bhazi nevamwe sezvo riri iro rakanga rine muripo vakaderera. Hapana kutora nguva pakabva pauya bhazi dzvuku rakanga rakanzi Proratar logistics nechepamberi. Vanhu vakatanga kupinda mukati mumwe nemumwe achinotora chigaro chake. Mutyairi akabva atanga rwendo.
 

Bhazi rakatanga richifamba zvishoma sezvo rakanga richiri kunemota dzakawanda. Hazel nevasikana vake vakanga vakagara zvigaro zvekumashure apo vakanga vakapfeka maboni boni matema. Nenguva isipi mutyairi akanga atopinda mumugwagwa unobatanidza Bulawayo neHarare apo akanga ananga kudhorobha.
Mutyairi akanga ava kurivhetemesa zvekuti akanga asina nguva refu apo aizosvika mudhorobha. Vanhu vaingokurukura dzakawanda wanda vachinzwa kamhanzi kairira pasi pasi kubva pachiridzwa misambo yakasiyana siyana.
"Saka zvoitikira papi nhai vasikana, ngatirangarire kuti kudhorobha hakuzi kure tinogona kungosvika pasina zvataita." Akabvunza Hazy apo bhazi rakanga rakamira parobot repaWarren park high richimirira kuti ritenderwe kupfuura.
"Apa zvikaitikira pakateremuka zvinobuda manje, sezvo tavakusvika paNational sports ndipo panonyatsoita." Uyu ndiLisa aipindura achitotarira kumberi. Ndipo pakabva pachinja robot apo mota dzakabva dzatanga kufamba.
"Hazvinetsi vasikana, ini mutyairi ndakumuonesa mota kumberi kwake, isu tinozongonyangarika." Akataura Hazel achisimudza maoko akabatana nevamwe vake.
 

Mutyairi akanga achimhanya zvekuti vanhu vakanga vakabatira ura mumaoko. Vamwe ndiwo vakanga vamujaira vaikwira bhazi iri mazuva ese. Rakatanga kuteremuka materu apaNational sports stadium apo mutyairi aitoita kunge anosvikirwa.
Ndipo paakana mota ichibva kunerimwe divi ichiuya pamberi pake. Apa pakanga pasingaite kumisa bhazi saka akatiziri kudivi rakanga rabva mota iya. Haana kutora nguva apo akaona mota iya yadzoka kudivi kwaakanga ari zvekare. Mutyairi webhazi akangoridza tsamwa achidzokera kudivi raakanga abva zvekare.
Avakusvika paLong cheng plaza ndipo paakazoona mota iya yadzoka pamberi pake zvaasina kuona kuti yauya sei. Paakada kuti aende kunerimwe divi akaona kwakavharwa neimwe mota. Ndipo paakaona kuti pakanga pasina zvekuita achibva aita zvekubuda mumugwagwa.
Bhazi rakanopinga mumugero vakanga uri mudivi menzira. Nemamhanyiro arakanga richiita rakatadza kumira apo rakabva rabheuka nedivi. Pakarepo vanaHazel vakabva varegedzana maoko vachibva vanyangarika ipapo. Vanhu vakazosvika panzvimbo vachiona ropa richierera apo bhazi rakanga raparara zvekusazodzokazve pamugwagawa. Hapana akararama mubhazi umu.
 

CHAPTER 7
DISASTER PACHIKORO
Hazel paakanyangarika nevamwe vake vakatanga kubhururuka mumhepo vakanga kwavaisaziva.
Vanozongoerekana vamhara pakati kati pedhorobha apo vakanga wavakuronga basa raizotevera. Sevanhu vakanga vashanda nguva refu vakanga wavanenzara saka paida kumbotsvaga zvekudya.
Ndipo pavanosvika paibikwa sadza nezvimwe zvakasiyana siyana. Wese vakabva vafungirana apa vati vanoda machips nesausage pamwe nemapepsi.
Vakabva vanogara havo patafura yavo wega vachimirira chikafu chavo.
Pava paya pakazouya muchinda anoshanda apa achivasvitsa chikafu. Vatambidzwa chikafu muchinda uya akamboramba akatarisa Hazel uyo akabva angonyemwerera. Akazobva hake achibva azvisimbisa kuti aizodzoka uye mukombe uyu vakanga usingapfuure asina kuunwa. Pari parunako Hazel aiva chiredzo chevanhu. Vasikana vakadya zvavo chikafu ichi chakanga chakagadzirwa zvine unyanzvi. Vachipedza vakatenda vachibva vaoneka.
 

Vachingobuda pamusuwo muchinda uya wekuvasvitsa chikafu akabva atevera mumashure. Hazel akabva acheuka apo akanzwa mutsindo wemunhu aifamba kumashure kwake. Ndipo paanoona muchinda uya waakanga amboona achiuya. Akambotarira mberi achibva atanga kufamba nevamwe.
"Sisi ndokumbirawo kutaura nemi ndimi wandirikuda." Akataura muchinda uya apo Hazel akaudza vamwe vake kuti vafambe aizotevera. Akabva ataocheuka achidzoka kumuchinda uya. Vakabvunzana mazita apo muchinda uya akazvizivisa saMunya Hazel achimuudzawo rake zita. Muchinda achiona kuti hove yake inenge yaidyira akabva angoburitsa foni yake achitambidza Hazel.
Semwanasikana akabva aziva zvaidiwa achibva anyora nhamba dzake dzefoni. Achipedza akabva adzosera Munya foni yake achibva amuudza kuti azomufonera. Muchinda uya akazovimbisa kufona apo akazoonekana naHazel uyo aiti akanga ari pakumhanya.
Hazel anombofamba kwechinhambwe muchinda uya akayeva. Akazongozvisimbisa kuti panaHazel mukombe vaisazopfuura asina kuunwa. Ko ndiye aigodii zvake iye akanga atorwa moyo nerunako rwemwanasikana. Hazel anozobatana nevamwe vake avo vakanga vazoita zvekumumirira. Ndipo pavakatanga kukurukura vachienda kwavaisaziva.
 

"Chokwadi sisi Hazy makaoma henyu, nguva diki iyoyo manga matoredza kare. Saka mairevesaka musi uya tiri mumusangano kuti runako rwenyu rwunoshanda kuredza varume." Millicent akataura achishamisika nezvaakanga aona zvichiitika. Hazel akangonyemwerera achibva apindura.
"Shamwari ndiri chamangwiza panyaya dzekuredza idzi, iye muchinda uyu kana ndada haasweri asi handizvo zvandinoda kuita. Ndinoda kumbonzwa rudo rwake semunhu asinawo mukomana anomupa rudo.
Tikadanana kana zvemwedzi ndipo pandinobva ndamutorera hupenyu. Akaitawo rombo rakanaka zvimwe haafe anozongouya muchikwata." Akataura Hazel apo vasikana vaakanga anawo vakanyemwerera.
"Asi mukamuuraya munenge makanganisa, uyu anoita kuchikwata chedu manje kunyanya nebasa rake rekushanda nechikafu uchi. Zvinobva zvaita manje nekuti hupenyu hwevanhu vanouya kuzodya ipapo hunenge hwava mumaoko ake." Akataura Lisa achisimbisa Hazel.
"Zvimwe zvacho tinotanga taera munhu, tinogona kuti tinomuda iye asingade zvichireva kuti anenge asina chekuraramira panyika. anenge achitotipedzera nguva." Akadaro Hazel achitaurira vamwe vake avo vakabva vanzwisisa.
 

"Saka zvatava kudokesa zuva kudai tirikudzokera kugungwa here nhasi?" Uyu ndiLisa akanga achibvunza achida kuziva. Kakanga kari kekutanga kufamba naHazel saka aisaziva mashandiro ake. Iye aiti akabuda ega aidzoka pasi pemvura mazuva ese.
"Nhasi hatidzokere kumvura nekuti basa richiripo rakawanda. Ndineimba yangu iri muZimre park yandakasotenga makore maviri apfuura. Ndiko kwatinorara ikoko nekuti pane chikoro chindinoda kuti tinotsvaga nzvimbo mangwana." Akataura Hazel apo basikana vakambotarisana. Ndipo pavakabvunza Hazel kuti akanga afungei zvakanga zvichiita kuti atsvage nzvimbo pachikoro.
Akabva avaudza pfungwa dzake apo akanga afunga zvekuti chikata chikure uye kudeura ropa kune anenge aita rombo rakaipa. Vasikana vakazonzwisisa apo vakatenderana nazvo. Hazel akabva afonera mutyairi vake kuti auye nemota mudhorobha.
Vamwe vangafunga kuti Hazel aitambura saka aifamba nemabhazi asi zvaienderana nebasa raarikuda kuita kuti rinodei. Nenguva isipi mutyairi akanga asvika apo vakabva vatanga rwendo. Nenguva isipi vakanga vasvika muna orange street munova ndimo maiva neimba yaHazel. Musi uyu vakazorara pakati pehusiku vachironga zvavaizoita wava pachikoro.
 

CHAPTER 8
DISASTER PACHIKORO
Husiku hwakavaitira hupfupi apo vakazomuka vachigadzirira zvekunotsvaga nzvimbo. Mutyairi akamuka achibva abuda nevasikana vake. Mota yakavhetemeswa ichibva yanobata mugwagwa unobva Harare uchienda kwaMutare. Vachangoti dzikei mbichana mota yakabva yabuda mumugwagwa mukuru ichipfuura nepachitoro cheTM.
Mutyairi akaenderera mberi nerwendo achibva azoona avakunopinda muSolomio iyo yakanga isina makore yavakwa. Ndiko kwaiva nechikoro chaidiwa nevasikana awa.
Nenguva isipi vakanga vasvika paRukudzo secondary. Chikoro ichi chakanga chichiri pakuvakwa asi chakanga chavakushanda.
Vakabuda mumota muya vachibva vatanga kufamba vachienda kuhofisi yemukuru wechikoro. Vakangopinda muhofisi umu vari vatatu semhuri apo vakanosangana naamai Mufarandadya mukuru wepachikoro apa.
Vakabva vangotaura nyaya yavo.
 

"Ko zvamagouya muri vana mega vabereki wenyu varipi? Pano nguva zhinji ndinoda mwana nemubereki vake kuitira mangwana." Vakataura amai Mufarandadya apo vasikana vakambotarisana. Hazel ndiye akazoshama muromo kuti ataure.
"Ipapo tapanzwa amai, nyaya iripo ndeyekuti amai wedu vanogara kuBotswana saka vanongotumira mari chete. Isu kuno tinogara tega saka zvinhu zvedu zvakawanda tozviitira tega." Hazel achipedza kutaura kudai pakamboita runyararo amai Mufarandadya vachifunga zvimwe zvekutaura.
"Ipapo ndapanzwa vana vangu, asi zvinhu zvakaita sekukupai nzvimbo pano muri mega zvinenjodzi. Ndinoziva sei kana matiza kune chimwe chikoro kana kuti murikuita zvese izvi mubereki asingazivi." Amai Mufarandadya vaitova nenharo chaidzo. Hazy wacho akanga asingapererwi zvekare kana dziri nyaya dzakadai.
"Hapana kuipa amai, tinogona kungovafonera motaura navo mobva magutsikana." Hazel akabva avapa nhamba yaVicky vachibva vafona. Vakataura wese kwekanguva apo akavaudza kuti chokwadi vakanga vari vana vake.
Vachipedza kutaura akabva adambura runhare. Amai Mufarandadya vakazoenderera mberi nekutaura apo vakanga wavakuda mareport ekawaimbodzidza vanasikana ava.
 

Vanobva wavaudza kuti vakanga vasina sezvo kwavaidzidza vakangobva zvisina kuzivisana apo vakanga wavakubuda munzvimbo iyoyo. Mai Mufarandadya vakamboda kuramba nenzvimbo apo vaisaziva vanhu wavarikutamba nawo.
Hazel anozongosimudza musoro achivatarisa mumaziso chaimo. Vakaramba vakatarisana kwechinguva apo akazotarisa pasi. Vamwe vasikana vakazoshamisika vachinzwa kuti nzvimbo yakanga yavapo. Vakabva vatogadzirisa zvese musi uyu apo vaizouya vachitanga kupinda mufomu 3.
Vakaudzwa zvese zvaidiwa vachibva vaenda zvavo. Vachipinda mumota mutyairi akabva atoisimudza ichitarira kwayakanga yabva. Sevanhu vaizotanga chikoro mangwana acho vakabva vatsvaga zvese zvaidiwa. Vakarara zvinhu zvese zviri panzvimbo vangogadzirira kubuda kuseni.
Hakuna kunonoka kuedza apo vakamuka vachigadzirira zvekuchikoro. Vanasikana wevanhu vakanga vakachena zvekuti pachikoro ndiwo vainotora mukombe. Vakanga vakapfeka marokwe avo matema aigumira mumabvi nemashati acho machena. Havana kuzotora nguva apo vakabva vaperekedzwa nemutyairi wavo. Nenguva isipi vakanga vatoburuka pachikoro vachibva vamuudza nguva dzekuzodzoka achivatora.
 

Apa ndipo pakanga patanga basa manje nekuti vakanga wavakukwanisa kuita zvese zvavanoda pachikoro apa. Vaikwanisa kupinza vamwe muchikwata pamwe nekuuraya wavanenge vada. Mazuva akafamba vasikana vachienda kuchikoro vachidzoka masikati. Pakati pehusiku vaipota vachimboenda kumvura pavanenge vachidiwako.
Ndipo pavaisimbiswa kuti vabate basa vasadzore tsvimbo. Mumwe musi vana vakaenda kumakwikwi ekumhanya apo vaikwikwidza nezvikoro zvakapoteredza. Zvikoro zvese izvi zvaiungana pachikoro apa panova ndipo paiva neNhandare yakakura.
Pane muchinda wepachokoro apa aikwikwidza zvekuti vanhu wese vaingoombera paaipinda mudariro. Hazel akanga akagara munevamwe achionawo asi akanga atova nedzimwe pfungwa. Hupenyu hwemuchinda uyu ainzi Peace hwakanga hwatova mumaoko ake.
Peace aimhanya apo rakanga riri jana rake rakupedzisira. Vanhu wese vaiombera maoko zvaibva zvamupa manyemwe ekuwedzera kuenda. Hazel akangoerekana abata tsono mumaoko achibv aipotsera mumhepo yakananga divi iroro. Pakarepo Peace akazongoerekana awira muvhu achibva atanga kurutsa ropa. Yakava batai batai vachiedza kununura mwanabasi vakanga vanonoka. Akabva angofuga rake ega.
 

CHAPTER   9 DISASTER CONTINUES
Chiitiko ichi chakaunza kusuwa pachikoro apa sezvo pakanga pasina kutarisirwa zvakadai. Mai Mufarandadya vakabva vafonera mapurisa kuti asvike pachikoro nekukasika. Vabereki wemwana vakanga varipo apo mutambo uyu vakanga vashevedzwa vabereki.
Amai vacho ndivo vakanga vasisagoni kugarisika moyo uchirwadza. Zvinhu zvaisava nyore kuti munhu anoona mwana vake achitorerwa hupenyu akatarisa.
Zvakazowedzera kurwadza nekuti ndiye akanga akabata mutambo.
Mutambo vakabva vatovharwa sezvo pakanga pasisaite kuti vaende mberi. Zvemusi uyu zvakabva zvapfuura apo Hazel akaenda nevasikana vake vaaifamba nawo kumba.
Peace akazosvika pakuvigwa asara musoro chete ropa rese rapera. Vana wepaRukudzo vakanga varipo pamwechete nevadzidzisi wavo vachionekana negamba ravo. Achipedza kuvigwa vanhu vakabva vaparara.
Yakanga yava nguva yekutarira mberi.
 

Mazuva akaramba achifamba akasvika pakuva mwedzi. VanaHazel vaingoenda kuchikoro vachinosanganawo mevamwe. Mumwe musi Lisa naMillicent vakanga vachifamba nepakati panhandare ari masikati. Vanhu wese pachikoro apa vaingocheuka sezvo runako rwevanasikana awa rwakanga rwakapfurikidza.
Nechekunerimwe divi renhandare kwakanga kune vakomana vaikurukura vakamirira murairidzi wavo webhora. Vakomana ava vakazoerekana vatorwa nerunako rwevanasikana vaipfuura. Pakati pavo pakanga paina Elvis naTawanda avo vakazvipira kuti tinokundikana tasvika.
Vakabva vatotanga kutevera mumashure mevasikana vaya apo mumwe nemumwe akanga asarudza vake. Menguva isipi vakanga vatosvika paiva naLisa naMillie. Nyaya dzakatanga kutsva vachiperekedza vanasikana kwavaisaziva.
Elvis akazenga avakufamba naLisa varikumberi apo Tawanda aifamba naMillicent vari kumashure. Munhu ndiye aizvizivira nyaya yake yaaida kutaura. Kuna Elvis zvakabva zvafamba apo Lisa akabvuma kupinda murudo naye. Panguva imwecheteyo nyaya yaTawanda yakabva yadairwawo naMillicent. Vakazoonekana pava paya sezvo dzakanga dzava nguva dzekuenda kumba.
 

VanaLisa vakazobatana naHazel vachibva vaenda kumota iyo yakanga yatovamirira. Vakapinda mumota mavo muchairi achibva atanga rwendo. Vakasvikomira paTM vachibva vatenga zvibhodhoro zvavo zvewaini yavaida kuzonwa kumberi. Vachibva paTM vakabva vananga kumba. Nenguva isipi vakanga vatogara mumba wava muhurukuro.
Mudariro makabva mapinda yevakomana vatsva vakanga vapfimba Lisa naMillie. Wese vakabva wawirirana kuti machinda aya aifanirwa kufa sezvo Lisa naMillie vakanga vasati vamboendesawo ropa.
Vakazowirirana kuti vaifanirwa kurara nevakomana ava pachikoro ipapo apo vaibva vapedza basa. Zvezuva iri zvakazopfuura vapedza kuronga tsoro yavo. Mazuva akafamba rudo rwuchipisa pakati pevanasikana awa nevanakomana wavakanga vazvisarudzira. Mumwe musi vakanga vachikurukura vari kunhandare vakagara zvavo kamastone bench aivako.
Ndipo pavakaerekana vasimuka vachidzika kusango raiva nechekuzasi kwenhandare. Vazhinji vaikushevedza kuti kuSavanna kunova ndiko kwaibatwa mabasa erima. Vakasvikomira paiva nezimuti remupangara. Nenguva isipi vakanga vatopinda mumutambo werudo mumwe nemumwe achitamba nevake. Vachipedza vakabva vamborara zvishoma vachimirira kuzosimudzira.
 

Pairotwa dzehumambo sevanhu vakanga vari panguva inofadza. Pava paya ndipo pakamuka Elvis achiti amutse mudiwa vake. Akashamisika achiona iri nzvimbo.
Akatarisa paiva pakarara Tawanda achaibva aona ari ega zvekare.
Akamumutsa achida kuti abvunze zvaitota nzvimbo zvimwe aigona kuziva. Tawanda achimutswa akatoshamisikawo kuona mudiwa vake asipo. Chakava chishamiso apo machinda aya akamboramba Ã akatarisana kunge machongwe achangobva kurwa.
Chaishamisa ndechekuti hembe dzevasikana ava dzaivapo kureva kuti vakanga varipedyo.
Varipakati pekufunga kudaro vakazongonzwa mutsindo wechinhu chaiuya kumashure kwavo. Elvis ndiye akatanga kucheuka achibva angopera simba nekuda kwezvaaiona. Tawanda akacheukawo achibva aona zinyoka raakanga asati amboona pasi pano.
Raiva nemisoro miviri nemiswe miviri. Vakomana pavakada kubatanidza nguva dzakanga dzaenda. Vakomana vakabatwa vachibva vatanga kusvetwa ropa muviri wese. Hupenyu hwakabva hwatama pakarepo.
Zinyoka riya rakazoshanduka kuita Lisa naMillie avo vakabva vatanga kufamba vachidzoka kunhandare. Musi uyu vadzidzisi vakazoswera vari mubishi kutsvaga Elvis naTawanda vachivashaya.
 

Nyaya yekushaikwa kwaElvis naTawanda yakatekeshera chikoro chese. Mukuru wechikoro akamboedza kuchaya runhare kuvabereki wemachinda aya asi vakanga vasiko. Ndipo pakazoenda mumwe muchinda achinoudza amai Mufarandadya kuti akanga avaona vachienda kuSavanna vane vasikana vaviri asi haana kuona kudzoka kwavo.
Izvi zvaireva kuti vakanga vachiko saka kwakabva kwatumirwa vadzidzisi kunovatsvaga. Apa mai Mufarandadya vakanga vatovimbisa vadzidzise kuti vabve vachivatinha ikoko nekuti vakanga vachiita zvirikunze kwemutemo.
Kwakaenda vadzidzisi vaviri vakabata mazishamhu vachiti vanodzoka vachitinha vana. Ndipo pavakasvika vachiona shura rakanga risati ramboitika pachikoro apa. Vakaona mitumbi miviri yavanakomana yakarara muvhu vachiratidza kuti mweya vakanga vatama kare.
Zvaitotyisa kuzvitsanangura apo miviri yevana awa yakanga yakazara ropa sezvakanga zvakaita Peace musi uya.
Kwakazofonerwa mapurisa kuti wavatakure uye vabereki wacho vakazofonerwawo. Yakanga iri nguva yekuchema apo Tawanda naElvis vakazovigwa. Zvidzidzo zvakazoenderera mberi mushure mekuchema vanakomana awa.
 

CHAPTER 10 BRIGHTON'S MISSION
Mazuva akaramba achifamba zvose zvairongwa pasi pemvura. Mumwe musi vakaita musangano zvekare vachizivisana chinhanho chavakanga wavo nebasa ravo. Hazel ndiye ainyanyotendwa nekuti akanga achibata basa pese paaienda panyika.
Vicky akanga akagara pachigaro chake chemazuva ese vari pahurukuro. Akashevedza Lisa naMillicent achibva avakorokotedza nekuda kwebasa ravakanga vabata.
Hazel uyo akanga akagara pedyo naVicky semutevedzeri vake aingonyemwerera sezvo ariye akanga avasimbisa mubasa.
Vicky akazotarisa kwaiva nevamwe wese achida kunzwa zvavakanga vachironga. Chinangwa chaiva chekuda kuziva kuti vakanga wavapapi nezvavakanga vachivimbisa pazuva ravakaita musangano.
Brighton akabva apinda mudariro achizivisa vamwe vake kuti hurongwa hwake hwakanga hwave pedyo. Akanga ane rwendo rwekuenda kuJapan asi aitanga amboona mota yainyanyotengwa nevanhu. Achipedza kudaro aibva amboenda kunogara kuJapan achiita zvemota.
 

Vamwe wese vakazovimbisa kuti vakanga vari munzira kuzadzisa zvavakanga wavimbisa. Brighton akazovimbisa kuti aizoswera achitenderera nenyika achiona mota yakawandirwa munzira. Vachipedza mudangono vakabva vanyangarika zvavanosiita.
Mumwe memumwe akaenda kunzvimbo yaairarama ari.
Brighton akanga akasarudza kugara muDawnview park achiita zvinhu zvake arimo. Imba yake yaiva yedzimwe imba hombe dzaiverengwa munzvimbo iyi. Akamuka ari makuseni achibva ambotanga nekutenderera pachivanze chake.
Ndipo paaiona maruva anoyevedza achimbovarairwa nekumatarisa. Ari pakutenderera kudaro akabva atanga kukwenya musoro apo akanga afunga zvebasa. Ndipo paakatanga kufunga kwaaizotangira basa rake rekuongorora mota dzake panzira.
Haana kuda kutambisa nguva akabva ananga kumota yake yaaifarira kufamba nayo nguva zhinji. Yaiva mota yerudzi rweRange Rover iri tsvuku. Nenguva isipi akanga atoimutsa achibva abuda muchivanze achienda kwaaisaziva. Akazoona abata mugwagwa mukuru unobva Harare uchienda Bulawayo. Akabva asarudza kuenda nedivi reHarare apo aida kunopinda mudhorobha. Mota yakavhetemeswa zvekuti nenguva isipi akanga atopinda mudhorobha.
 

Paaifamba akamboita ongororo zvishoma asi akanga asati apedza. Akambotenderera mudhorobha achibva abuda akananga kwaMutare. Achibva kwaMutare akatenderera nedzimwe nzvimbo dzakapoteredza Zimbabwe. Akararira kufamba apo akaswera ari munzira zvekare. Mushure memazuva mashanu ndipo paakazodzoka pamba ava nemhinduro.
Rwendo rwake rwakanga rwava kuzotanga sezvo akanga avakuziva mota dzake dzaaida. Akabva atanga nekutoronga zvekugadzira makombi nekuti ndiwo mamwe emota dzaakanga aona pamwe nedzerudzi rwemaToyota Wish nedzimwewo dzaiva muchikwata ichochi.
Kumabhazi akanga aona erudzi rweYutong ayo akanga akawandirwa kudarika mamwe mabhazi ese. Izvi zvaireva kuti aizoita rwendo rwekuChina zvekare kunova ndiko kwaibva rudzi rwemabhazi aya. Akagara pasi achibva atanga kufunga kuti yaizofamba sei tsoro yake iyi.
Akazoronga kuti aizonotsvaga basa mumakambani anogadzira mota apo aizongomirira kuongorora mota inenge ichinzi yakodzera kuenda pamugwagwa. Akanga asina zvikwanisiro asi aiva nesimba rekupinda basa racho. Achipedza kuronga tsoro dzake akabva agadzirira apo aizokwira ndege kuenda kuJapan.
 

Tikiti akanga atenga kare apo aizotora KLM airways iyo yaitanga yaenda nekuNetherlands. Semunhu aida kufamba husiku hwakaita hurefu asi hapana nguva isingasvike. Ndege yaida kuenda naBrighton yaizosimuka masikati saka akamboswera hake achiona nzvimbo kekupedzisira.
Mwanakomana wemunhu akatorana nezvinhu zvake zvaaizoenda nazvo akananga kumota. Zvinhu zvese zvava panzvimbo mota yakazosimudzwa apo yaiva nemutyairi vake aimbopota achifamba naye.
Yakavhetemeswa mota yakananga nekudivi renhandare yendege.
Havana kutora nguva vari munzira vakanga vatosvika panhandare yendege. Pakambova nekusuwa pakati paBrighton nemutyairi vake apo vaivimbisana kuzoonana zvekare. Vakazoonekana apo Brighton akazoita zvese zvaidiwa asati apinda mundege.
Nenguva isipi ndege yakanga yatova mudenga apo yaizotanga yaenda kuSchipol airport kuNetherlands. Yaizosimudzira yakananga kuTokyo kuJapan. Rwaiva rwendo rwurefu apo Brighton aiva muFirst class.
Akazosvika kuTokyo mangwana acho apo akanga ava manheru. Akasvikorara muhotera apo aizotanga basa rake kwaedza.
 

CHAPTER 11 MISSION CONTINUES
Kuchiedza basa raBrighton rakanga ratotanga. Yakanga yava nguva yekuti ambotenderera achiona nzvimbo pamwe nekusvika nzvimbo dzinogadzirwa mota achitsvaga basa. Semunhu akanga asati awana zvaanoda aitofanirwa kushanda nesimba.
Rwendo rwakazotanga apo akatanga kutenderera achitsvaga makambani emota. Rwaiva rwendo rwurefu apo aimbotenderera achiona kushongedzwa kwakanga kwakaitwa nyika iyi. Ndipo paakazosvika paigadzirwa mota dzakafanana nedzakamboona paakaita ongororo yake. Izvi zvaireva kuti basa rakanga rava kutanga asi aisangopinda nyore semunhu akanga asina mapepa akakwana.
Ndipo pakanga pavakufanirwa kushandiswa simba riya repasi pemvura kuti apinde basa raakanga achida. Asati apinda pakambani iyi akabva asimudza ruoko mudenga achibva akotamisa uso hwake. Akataura mashoka echimwe chirudzi chaisanzwika achibva atanga kufamba achienda kumahofisi ekambani iyi. Nenguva isipa akanga atopinda muhofisi yemukuru webasa.
 

Ndipo paakambopinda muhurukuro apo aivaudza nyaya yake. Mukuru weapa akamboda kutsika tsika apo akabva aitwa zvekutariswa mumaziso chaimo. Mukuru uya akazoerekana audza Brighton kuti basa rakanga riripo uye ndiye munhu vaaitotsvaga chaiye.
Brighton akazotenderera nemukuru uya achiratidzwa mamiriro akanga akaita pakambani pese. Kwese kunogadzirirwa mota akaratidzwa apo aitsanangurirwa magadzirirwo adzinoitwa pamwechete nezvadzinitaridirwa kunge dzakaita kuti dzikodzere kufamba mumugwagwa.
Vachipedza kutenderera Brighton akabva apihwa bepa rekusaina raitaura kuti akanga atotanga basa. Aizopota achiita zvekufonerwa ouya achiongorora mota dzake. Achipedza kusaina bepa rake akabva aenda. Semunhu aiva nemari yakawanda akabva adzokera kuhotera kwake kwaaizogara panguva yese yaanenge achienda kubasa.
Mazuva aifamba mota dzichigadzirwa pakambani pakanga patsvagwa basa naBrighton. Dzaigadzirwa nehuwandu hwadzo apo dzaimirira kuzoongororwa. Ndipo pakabva pafonerwa Brighton kuti auye achiita ongororo yake. Mota yese yaaizoti inokodzera yaibva yatopinda mumusika. Achisvika akabva atanga kuita ongororo dzake.
 

Akatanga achamboongorora dzimwe apo akabva asvika pane makombi aaida. Akabva atora tumatracking devices twaakanga ainatwa apo aida kutwuisa pane mwe makombi acho. Nditwo twaizoita kuti azive mota dzinofanirwa kuita tsaona.
Akasvika pane dzimwe diki achibva aita zvimwechetezvo. Aiti yese yaanenge aisa aisimudza ruoko achitaura chirudzi chiya chisinganzwike obva apfuura hake achienda kumberi. Sezvineiwo pakabva pasvika mumwe muchinda aida mota dzakanga dzagadzirwa apa.
Sezvo Brighton ari iye aitendera kuti mota ipinde pamugwagwa ndiye akabva atanga kuita basa rekutengesa racho. Muchinda uya akabhadhara makombi ake ayo ainzi aizoenda nechikepe. Mazuva zvaaifamba chikepe chakasvika kwaizofanirwa kushanda makombi aya.
Brighton aigara ari pakombiyuta yake achiongorora mafambiri aiita mota dzake dzaakanga aendesa.
Pakazenge paenda nedzimwe diki zvekare dzakanga dzatengwa nevakawanda. Chake kwaiva kugara achiona zvinenge zvichiita mota dziya dzichifamba dziri kwadziri. Ndiye aizova nesimba rekupinza yaanenge achida mutsaona ropa robva radeuka.
 

Mutyairi aingogarawo sezita asi Brighton akanga ane simba rekumukotsirisa ari kwaari. Kana afunga kuuraya aingoita zvaanoita akagara pamuchina vake mota yotobheuka kana kubondera iri kwainenge iri.
Mumwe musi akanga akagara pamuchina vake achiona mota dzake dzakanga dziri pamugwagwa. Ndipo paaiona mafambiro adzo apo akanga ane dzimwe pfungwa. Nguva yakanga yakwana yekuti ambodeura ropa sezvo rakanga rava kudiwa.
Akagara pamuchina kudaro ndipo paaiona makombi maviri achidzingirirana akananga divi rekudhorobha. Anobva anzwa inzwi munzeve make richitaura kuti tirikuda ropa ona zvekuita pamota idzi. Panguva iyoyo panobva pabuda imwe Toyota wish ichienda kudivi raibva makombi. Brighton akabva atanga kutaura nechimwe chirudzi achifambisa ruoko rwake kurudyi nekuruboshwe. Panguva iyoyo Toyota wish iya yakabva yaputika vhiri ichitiza mumugwagwa mayo. Payakatiza mugwagwa yakabva yasvika ichirovana nekombi izvo zvakaita kuti iparare kusara yakaita kunge bhora.
Kombi yakapararawo zvekuti yakauraya vazhinji vamwe vakakuvara. Imwe yacho yaitevera mumashure yakaedza kunzvenga ichibva yapidiguka nedivi. Brighton akazobva hake pamuchina achinzwa kuombera kwemaoko semunhu akanga agona basa.
 

CHAPTER 12
DEVIL ON THE MISSION
Nekunerimwe divi Jonhson akanga achironga tsoro yake yekuputsa makereke munyika. Ndipo paanotanga kufamba achienda kwaaisaziva. Chaaingoziva ndechekuri kana iri svondo haashaye paanoona pachidanwa zita raMwari. Yakanga itori nguva yekuti abate basa riende mberi. Nekunerimwe divi Pastor Mazondo vakanga vari pakuparidza vhangeri vana wesangano vakateerera. Vaingonzwa mhururu nemiridzo wobva vaziva kuti vana vakomborerwa.
Vainyatsonzwa kuti Mufundisi vari pabasa ravo.
"Nhasi ndoda kuti mubatisise mashoko aya hama wadiwa. Shoko randinoda kukuudzai ishoko razvokwadi uye achateerera achapona. Ndopa mbiri kunaiye musiki atisanganisa muzuva ranhasi kuti tisimbisane pashoko razvokwadi iri. Ndinoda kuti tose tigare takachenjera nekuti hapana anoziva misi nenguva zvichauya mwanakomana wemunhu." Pastor Mazondo vachipedza kutaura mashoko aya vakambokosora mbijana. Ndipo pavakambopukata kumeso nekajira vachibva vasimudzira.
 

"Zvino ichasvika nguva yekuti huipi huchawanda asi vakakomborerwa vachakunda kusvika pazuva rekupedzisira. Shoko rinotaura roti hapana ibwe richazoiswa pamusoro perimwe akasazowisirwa pasi ese. Nguva ichakwana apo nyika ichaguma ngatigarei takagadzirira." Pastor Mazondo vanombopukuta dikita nekachira kavo kaya. Vachipedza vakabva vasimudzira apo vanhu wese vakanga vateya nzeve kuti vanyatsonzwa shoko.
"Zvirokwazvo ndinoti dai mateerera shoko razvokwadi murege kutsauswa nemunhu, shoko rinobva rataura kuti muchenjere kutsauswa nemunhu nekuti kune vachauya nezita rangu vachitsausa vazhinji. Vaporofita wenhema vachavapo hama wadiwa nazvino vatova panyika. Shoko rotaura kuti vachaita zviratidzo zvikuru kuti vakutsausei. Hama dzangu tisazonamata nekuda kwezviratidzo zvatinenge taoneswa asi tinamate Jesu nemoyo wese." Panomboita maungira vanhu vachifarira shoko rakanga rataurwa naMufundisi.
Mufundisi Mazondo vaiti kana wavakuparidza vanhu wese vanenge vari mukereke vaidzikama. Kana pane munhu anga achipfuura panzira aitotadza kuenda mberi nerwendo rwake abatwa pamoyo nevhangeri. Rimwe gore ndivo vakamboparidza mumwe munhu akanga auya kuzovaedza akadonhedza nyoka mukereke.
 

Kana tasvika pashoko razvokwadi Mufundisi uyu akanga akatumwa zvokwadi. Akakubata musoro akakukumbirira kuti upore vaisadzokera vakadaro. Rimwe gore vakatombosvika pana amai vaitengesa mabanana vachibva vakumbira kungomabata senzira yekuropafadza bhizimusi. Hapana kutora nguva pakabva patosvika mhene yaida mabanana ese iwayo nemari yaidarika yakanga yakatarisirwa maamai ava. Ndiyo zodzo yakanga ina Mufundisa Mazondo.
Vanozoenderera zvavo mberi nevhangeri rovo apo vanhu vakazenge vanyarara.
"Ndinoda kuti musimbe mutsunge moyo parwendo rwatiri kufamba urwu." Vanodaro Mufundisi vachitsinhira mashoko aiudzwa Joshua panguva yaakasarudzwa kuti atungamirire vana vaIsraeri.
"Ndoda kuti mutsunge moyo nekuti muchafamba semakwai pakati pemapere. Vakaipa achauya pamberi penyu semakwai asi mukati vari mapere anoparadza. Mugare makarindira nekuti hapana anoziva misi nenguva. Mwene wemba haazivi musi unouya mbavha saka nemi garai makarindira. Kana ndichitaura zvekugara makarinda handirevi kuti rarai makasvinura kudzimba dzenyu. Ndinoreva kuti garai muchiita zvakanaka nguva dzose." Pakamboita maungita zvekare vanhu vachiombera mufundisi.
 

Panguva iyoyo pakabva panzwikwa kutinhira kwemota panze. Vanhu wese vakanga vari mukereke vakabva vacheuka apo vaiona rudzi rwemota yavakanga vasati vamboona ichiuya apa. Ndiyo mhando yemota yavaingogumira kuona pamifananidzo.
Panguva iyoyo mufundisi vakatombokanganwa kuti vari kuparidza apo vakanga vayevedzwa nemota yakanga iri panze. Vakaramba vakatarisa mota iya vachienzanisa neToyota Noah yavaifamba nayo vachibva vazviona vasiri chinhu. Yaiva mota yerudzi rweLarmbogini Gallardo iri yeruvara rwenhundurwa.
Vakaramba vakatarira vachibva vaona muchibuda muchinda mutsvuku murefu uyo akanga akasimba zviri pakati nepakati. Akanga akapfeka sutu nhema pamwe nemaboni boni acho matema. Akapinda mukereke muya achibva ananga paiva nechimwe chigaro chisina munhu. Panguva yese iyi Mufundisi vakanga vakatarisa kusvika agare pasi.
Vanhu vanozodzosa maziso kuna Mufundisi vachiona kuti akanga asonyarara kuparidza kare. Ivo Mufundisi vakazotoita zvekuvhunduka vachiona kuti vakanga vatokanganwa zvemharidzo. Havana kuzoenda mberi apo vakabva vazopedza mharidzo yavo.
 

CHAPTER 13 MISSION CONTINUES
Mufundisi pavakavhara mharidzo vakabva vaisa munamato vachikumbirira vatendi wavo kuti vagokomborerwa. Pavainamata vaimboita vachivhura maziso wombotarisa muchinda uye weLarmbogini.
Pamwe pacho vaimboita vachikanda ziso kumusuwo kunova ndiko kwakanga kune mota.
Vachipedza munamato vakabva vagara havo pachigaro chavo chakanga chiri kumberi pamwe nezvimwe zvevaivatevera. Zvaiva kumberi apo vaigara vakatarisa kuvatendi wavo. Pakabva pasimuka mumwe muchinda uyo aipota achipa hurongwa hwechechi kusvika payaizopera.
Muchinda uya akabva atanga nekusimudza vaenzi wese vakanga vashanya muzuva iri kuzoshumira navo. Ndivo vakanga uri mukana wekuti vazivane kuitira mangwana.
Sekukumbirwa kwazvakanga zvaitwa vaenzi vakasimuka nehuwandu hwavo vachizvizivisa muimba yaMwari.
Muchinda uya akazopihwawo mukana wekuzvizivisa sezvo akanga asimukawo nevaenzi. Panguva iyi maziso evanhu pamwe naMufundisi akanga ava kwaari.
 

"Rugare vanhu vashe, rugare vanhu vaMwari. Ndinotenda nekundigamuchira kwamaita muimba ino tsvene yakagadzirirwa vanotenda. Neniwo ndinofara kuva pakati penyu ndichinzwa kunaka kweukuru hwaMwari." Vanhu wese vamamboombera maoko vachibva vazonyarara kuti aenderere mberi.
"Zvichakadaro zita rangu ndinonzi mukoma Jonhson ndinogara kuZimre park. Handina kereke yandinobata ndiri parizvino ndiri pakutenderera. Kana Mwari vanditendera ndichabata nemi kusvika ndapinda muguva." Akataura muchinda uya achibva agara pasi. Akatoita zvekuperekedzwa neziso raMufundisi kunogara pasi.
Muchinda uya aifambisa hurongwa akabva asimuka zvekare kuti aenderere mberi. Ndipo paakabva apa mukana uyu kune vakanga vazvipira kupa hupenyu hwavo kuna Kristu. Nguva iyi yaidiwa nevashoma avo vanenge vari pachokwadi chekuda kutendeuka.
Jonhson akabva asimuka zvekare panguva iyi kuti azvipe kumusiki. Akabva apupura pamberi pevanhu wese kuti akanga azvipira kubata nevamwe vachishumira shoko iri. Pakamboita maungira emhururu nemiridzo vanhu vachofarira mutendi mutsva. Mukoma Jonhoson vakazogara pasi muchinda uya achibva azosimuka zvekare kuti aenderere mberi nehurongwa.
 

Ndipo pakabva papihwa mukana wekubvisa zvipo apo mumwe nemumwe aiuya achikanda chipo chake mubucket raiva kumberi kuna Mufundisi. Vanhu vaiti anenge akanda chipo obva abatwa musoro naMufundisi senzira yekumuropafadza. Panguva iyoyo Jonhson akanga achiteveranawo nevamwe kuti abvise chipo.
Achisvika kumberi kwaiva naMufundisi akabva aburitsa mari yakanga yakasungwa ari ma100us ega yaisaverengeka. Panguva iyoyo Pastor vakamboita kunge varikurota vachitadza kuzvitenda kuti ndivo vakanga vachiona mari iyi. Vanhu wese mukereke vakatombomhanyisa maziso avo wese ikoko vachiona huwandu hwemari yavakanga vasati vamboona.
Mufundisi vakangobata Jonhson vachibva vamubata musoro vachimuropafadza. Vakabva vatomuudza kuti Mwari vamuropafadze nekusingaperi vamupe imwe mari yakawanda. Nguva yezvipo ichipera muchinda uya akazosimuka avakupa zviziviso kuvanhu.
Achipedza kupa zviziviso vanhu vakabva vanzi vaende zvavo. Mumwe nemumwe akabuda achienda kumba kwake apo vamwe vainanga kudzimota dzavo. Vanasisi wemukereke ndivo vakazongoonekwa vaungana pamota yaJonhson vachichinjana kutorwa mifananidzo vakaizembera.
 

Jonhson vacho akatomboshaya pekupinda napo mumota make apo akazopedzisira apindawo pakutorwa mifananidzo nanasisi wemuchechi pamwe nanamai.
Wese vaitoita kurwidzana hapana aida kutangirwa kutorwa mufananidzo ana mukoma Jonhson.
Mufundisi vakazobudawo mukereke apo vakanga vachinyara kunopinda mumota mavo. Vanombomira vakayeva mota yaJonhson pamwe nevanhu vakanga varipo apo vakazongozviudza kuti rimwe gore ndichaitawo yangu yakadai. Vakazoshevedza Jonhson apo vakambokwazisana mumaoko vasati vatanga kukurukura.
Havana kuita hurukuro yakakura vakangopanana nhamba dzefoni apo vakazovimbisana kufonerana. Mufundisi vakazopinda mumota mavo vachibva vaenda nemhuri yavo. Jonhson akapindawo mumota make avakunanga kwaanogara.
Akavhetemesa mota kubva kuMarondera kwaipindirwa chechi iyi achidzoka kuZimre park. Nenguva isipi akanga atopinda munaZimre drive apo asina kuzotora nguva kusvika pamba pake. Chaingova chinhambwe chidiki kubva pamba paHazel. Husiku hwemusi uyu akazorara ava kumusangano kwavaisangana achivaudza mafambiro aakanga aita.
 

CHAPTER 14 DEVIL AT WORK
"Tiudze tinzwe Jonhson, kwanga kurisei kumasango kwavanga uchifamba uko. Ndinovimba kuti pane zvirikufamba ikoko." Akadaro Vicky achibvunza Jonhson uyo akanga achangobva kusvika. Vamwe vakanga vasati vasvika asi vakanga vachiri munzira.
"Tirimo musango mambo wangu, pane kereke yandapinda ndiripakuvhima asi pane chandaona hangu. Mufundisi wavo ndatomukurira simba chasara kungosangana naye chete uye ndichauya naye kuno." Akapindura Jonhson Vicky achibva ambonyemwerera.
"Saka zvese zviri mugwaraka, ndinovimba kuti tichamuraura unofanirwa kudzokera vawedzera masimba nekuti unogona kuona Mufundisi ava nedzimwe pfungwa. Wongwarira zvekare mukereke make imomo munogona kuzongomuka mumwe anesimba akakwanisa kumutsa Mufundisi ukazotadza kuvaredza, ukasike kurova simbi ichapisa." Akadaro Vicky achiyambira Jonhson. Jonhson akagutsurira musoro kureva kuti zvaiva munzeve. Anozoenderera mberi achipindura mashoko aVicky.
 

"Izvo zvekurova simbi ichapisa ndizvo chaizvo, dambudziko randaona panaMufundisi rinozoita kuti ndivaraure nderekuchiva upfumi. Pandasvika paKereke pavo neLarmbogini yangu vatombokanganwa kuti ndiwo vari kuparidza. Vanhu wese wanga vakaisa maziso kwandiri kusvika ndigare pasi. Saka chiredzo chaMufundisi imari." Akadaro Jonhson achiudza mambokadzi vake divi rakanga rakareruka pana Mufundisi.
Vicky anozosimbisa Jonhson kuti aramba akabata pakareruka ipapo kusvika aredza Mufundisi. Pana Mufundisi ndipo pakanga pane basa rese kana vapedza ipapo kuredza kereke yese kwaisanetsa. Panguva iyi vamwe vakazenge vasvikawo apo vakanga vokurukura mafambiro avakanga vachiitawo munzvimbo dzavakanga vari.
Zvairatidza kuti zvese zvakanga zvichirongwa zvaiva mugwara nekuti wese vaiuya vachipupura. Vachipedza hurukuro dzavo vakabva vadzokera sekuuya kwavakanga vaita.
Jonhson akazoona asvika kumba kwake kuZimre park. Ndipo paakanga akarara zvake akatarisa mudenga achifunga zano raizomuendesa mberi. Pakarepo foni yake yakabva yarira. Achitarisa akabva aona vari Mufundisi vaifona. Akabva aidaira nekukasika.
 

"Munhu waMwari munofara here?" Akadaro Jonhson achimirira kuzonzwa mashoko aibva kunerimwe divi renhare.
"Ndinofara zvangu mukoma hameno kana makafambawo zvakanaka kubva kukereke." Akadaro Mufundisi apo ainzwika kubva kunerumwe rutivi.
"Haiwa rwendo ndakafamba zvakanaka hameno imiwo kana makasara zvakanaka nemhuri dzese." Akadaro Jonhson achida kunzwawo kana Mufundisi vakasara zvakanaka.
"Haiwa tose takasara mushe, mukoma ndaizokumbirawo kana makasununguka rimwe zuva mugondishanyirawo. Ndine hurukuro yandinoda kuita nemi." Vakadaro Mufundisi vachikumbira nguva naJonhson kumba kwavo.
"Hapana chakaipa Mufundisi, kungondiudza zuva ramunondida chete ndinouya. Nguva zhinji ndogara ndine mukana vakakura saka hazvinditorere nguva kuuya kumba kwenyu." Akadaro Jonhson achipindura Mufundisi.
"Zvakanaka mukoma, ini ndinowanikwa zuva radoka ndabva kubasa ndipo pamunouya." Vakadaro Pastor Mazondo apo vaiudza Jonhson nguva dzavanobatika pamba pavo.
 

Mushure mehurukuro runhare rwakabva rwadambuka. Ndipo pakatarisa Jonhson nguva achiona dziri kuma2. Saka zvaireva kuti pasi pemvura haana kumbogarisa nekuti vaiwanzodzoka kunze kwavakuda kuchena.
Akabva arara hake achipedzisa hope dzake achimirira kuti kuchene.
Ndipo paakatanga kufunga zvaaizoita kana achinge azodzika midzi mukereke umu. KwaMufundisi akabva atoronga kukasika kuendako onzwa nyaya yakanga yakamumirira. Sezvineiwo nguva hadzina kunonoka kufamba kunze kwakabva kwaedza.
Mufundisi vakamuka vachigadzirira kuenda kubasa kwavo. Vaishanda saAccountant pakambani yemabhazi yainzi Proratar logistics kunova ndiko kwaibva raramo yavo. Vasati vabuda vakabva vaona meseji kubva kuna Jonhson achiti aizouya manheru emusi uyu. Mufundisi vakabva varaira mudzimai wavo kuti agobika chikafu chakanaka sezvo vaizotsikwa nemuenzi.
Nguva dzakafamba apo Mufundisi vakanga vanonokerwa nekupedza basa. Nechekunerimwe divi Jonhson akanga atogadzirira kushanyira Mufundisi. Zvemusi uyu akabva asarudza kuvashanyira neimwe mota yake tsvuku iri yerudzi rweFomatic. Akapinda munzira achibva ananga kwaMufundisi. Nenguva isipi akanga atosvika.
 

CHAPTER 15 MEETING NAPASTOR
Akasvikomira pagedhe paakanga arairwa achibva aridza bhero. Pasina nguva akaona gedhe richivhurwa pachibva pabuda kamukomana kechidiki. Akabva arairwa kuti apinde apo akasvikochingurwa naMufundisi mukati.
Panguva yaakakwazisana naMufundisi vakatombokanganwa nezvake vakayeva mota. Vakanga vachishamisika nekuti mota yavakanga vachiona panguva iyi yakanga yakasiyana neyavakamboona pakutamba. Vakazopinda havo mumba apo Jonhson akasvika achipihwa pekugara.
Mai Mufundisi vakabva vatorairwa kuti vabikire muenzi chikafu chakanaka. Chikafu chichibikwa Mufundisi vaitotandara zvavo naJonhson.
Ndipo pavaikurukura dzehupenyu apo vaibata bata zvinoitika munyika. Nenguva isipi Mai Mufundisi vakazopedza kubika. VaMufundisi vakabva vananga kuimba yekudyira naJonhson apo vakadya chikafu chakanga chakabikwa nehunyanzvi.
 

Panguva iyi Amai Mufundisi vaigadzira imba yekutandara nevaenzi vanenge vashanya kuti vaite hurukuro nemunhu waMwari. Vakazodzoka vachiona Mufundisi naJonhson vapedza kudya. Amai Mufundisi vakangotora ndiro vachibva vabuda havo. Mufundisi vakazobudawo naJonhson vakananga kuimba iya yakanga ichigadzirwa nemudzimai. Ndipo pavakabva vatanga kukurukura.
"Saka chikomana urikuzvigona sei kunze uku, ndimika varidzi wemari chimbotiudzaika kuti dzirikuwanika sei." Vakadaro Mufundisi vachibvunza Jonhson kwaibva hupfumi hwake.
"Tinenge tichingotsvaga tsvaga tirimo mukati imomo tozongomuta hedu takaita mari, mari inoda kutsvagwa Mufundisi uye haidi kutya kuitsvaga nekuti munofa nenhamo." Akadaro Jonhson apo Mufundisi vakambonyarara kwekanguva. Vakazowana zvekutaura pava paya.
"Zvakanaka chikomana ndinofara kuva nemunhu akaita sewe mukereke mangu, zvinosimudzirawo vamwe vanenge vachikuona vanonzwa shungu vakatevedzerawo zvakanaka. Kana neni ndatovawo neshungu dzekuita sewe." Vakadaro Mufundisi apo vakanga vatapirirwa nehupenyu hwaJonhson.
 

"Izvi hazvinetsi Mufundisi, ndongoendawo nemi kwandinoenda hamupedzi mwedzi munenge matova nemari isingaverengeki. Kamota kenyu kamunofamba nako ako munenge mavakupa mwana mucheche kuti atambise." Mashoko akataurwa apa akambobata Mufundisi vachibva vamboramba vakanyarara.
Chokwadi mota yavakanga vatambura kuitenga mumwe mungu oti ndeyekupa mwana achitambisa. Hongu iyi yakanga yavabata asi vane mamwe mashoko avakanga vanzwa zvekare panhau iyi.
"Ko kwamunoreva kuti munoenda neni ndekupi Mukoma Jonhson, tauraika muchipedza toziva kwatinenge takananga. Munoti pane kwatingaenda ndikaswera ndatenga mota inenge yenyu iya pamwedzi mumwechete here. Muchadaro mukatirombesa mukoma im." Mufundisi vakataura mashoko aya vachibva vamboseka zvavo. Jonhson akaona kuti anogona kuirasa achibva afunga zvekushandisa simba rake panguva iyi.
Akangotarisa Mufundisi mumaziso apo akaramba akadaro. Kazhinji aiti akadaro mumunhu anenge avakuteerera zvese zvaanenge ataura. Apa yakanga yava nguva yekuzviedza pamunhu waMwari oona kuti zvinoitasei. Mufundisi vakambobata bata maziso avo apo Jonhson akaenderera mberi achivapindura.
 

"Mufundisi zvimwe zvacho hazvidi kuti tipedze nguva tichibvunzana. Chikuru kuenda kwandataura mobva mazvionera. Patinobva ikoko munondiudza Mufundisi kana kereke inokura mukafa nemari." Mufundisi panguva iyi vakabva vatapirirwa nemashoko amukoma Jonhson.
"Pakanaka mukoma Jonhson, senge pamati kereke inoda kukura apa ndapabatisisa. Kuti kereke ikure zvinodawo ini Mufundisi wacho ndichionekera ndowanawo chiremera pamberi pevana wesangano. Kuti zvidaro zvinenge zvichidawo ndinemari seyenyu iyi mukoma Jonhson." Vakadaro Mufundisi apo vakabva vamboseka wese.
Vakakurukura apo vakanga wavakuronga zuva rekuenda. Mufundisi vakanga vatononokerwa nekuenda kwakanga kuchirehwa nemuchinda uyu. Vakanga vatova nechidokwa dokwa chekuziva kuti kwakanga kunei kwaiendwa naJonhson.
Jonhson akazoudza Mufundisi kuti vakanga vakasununguka kuenda naye pavanenge vadira. Vakazowirirana kuti vaizotaura pafoni. Vapedza kukurukura Mufundisi vakazotanga kutaura nyaya yavakanga vashevedzera Jonhson.
 

CHAPTER 16 THE JOURNEY
"Chikomana nyaya yandakushevedzera haina kumbokura, zvimwe tingakurukura hedu asi pane nyay yandinayo." Vakadaro Mufundisi apo vakambokosorera.
"Inyaya yeiko nhai Mufundisi wangu. Ndinovimba kuti nyaya yacho yakanaka." Akadaro Jonhson avakuda kuziva nyaya yacho. Mufundisi vakabva vaenderera mberi nekutaura.
"Ndakaongorora ndikaona kuti vashoma vakomana wechidiki vakarongeka sewe. Zvichakadaro ndakaona zvekare kuti kana ndikaita munhu akaita semi mukoma muhutungamiri hwangu kereke inoenda mberi.
Ndafunga kudaro ndakazofunga kukupai chigaro muchechi." Vakadaro Mufundisi Jonhson achibva asvetuka nemufaro. Basa rake raakanga avinga panyika rakanga richifamba negwara.
"Munorevesa here Mufundisi? Kana neni ndineshungu dzekuti shoko raMwari riende mberi uye vashumiri vanotitevera vakomborerwe." Akadaro Jonhson mushure mekunge audzwa mashoko anofadza naMufundisi.
 

"Ndinorevesa chikomana, ndakagara ndazviona kuti unemoyo vakanaka uye haudi kuona kereke ichidzoka kumashure ndosaka ndakasarudza iwe. Ndiwe uchange uri mutevedzeri wangu kureva kuti unenge une chigaro cheufundisi zvekare." Vakadaro Mufundisi apo Jonhson akambonyarara zvishoma. Akazoshama muromo pava paya kuti ataure.
"Mufundisi ndinotenda nekundisimudzira kwamaita, hazvisi nyore kuti munhu anopinda mukereke zuva rekutanga obva atopihwa basa rekufudza makwai. Basa ramandipa Mufundisi muchaona kuti kereke ichasvika kure uye vanhu vachakomborerwa." Akadaro Jonhson chiso chake chizere nemufaro.
Vakazowirirana naMufundisi kuti aizogadzwa pamberi pevana wesangano nesvondo apo aibva atanga kubata basa mukereke umu. Vachipedza hurukuro yavo vakabva vabuda zvavo apo vakamboenda kuimba yekutandarira. Ndiko kwavakambogara vachiona chivhiti vhiti.
Vakambotandara kwekanguva apo Jonhson akazooneka sezvo nguva dzakanga dzafamba. Akaonekawo Mai Mufundisi achibva abuda. Akasvikosiiwa pamusuwo wemota yake naMufundisi achibva apinda mukati.
Nenguva isipi akanga atotarira nzira apo Mufundisi vakamuperekedza neziso kusvika asisaoneke.
 

Vakazenge vamuvimbisa kuti vaizofona kana wavakuda kuenda kwakanga kuchirehwa naJonhson. Mufundisi vakazopinda mugedhe vaona mota isisaoneke.
Vakafamba vachienda kumota yavo iyo yavakambomira vakatarisa.
Iwe Toyota Noah mota yemawaya, manje manje ndichakupa mwana akutambise ndane mota chaiyo. Hupenyu hwangu hauchazorambi hwakadaro ndinokutendai mukoma Jonhson mukomborerwe nashe." Mufundisi vanodaro havo vakamira pamota yavo vachibva vatanga kusekerera wega. Vakazofamba zvavo vachipinda mumba apo vaingoona nechiso kuti pane mufaro vakawedzera.
Jonhson akaenda mberi nerwendo rwake apo akazoona asvika mumugwagwa mukuru unonanga Harare. Akanga atononokerwawo nezuva resvondo raaizogadzwa kuti apinde muhutungamiri hwekereke. Rwaiva rwendo rwurefu apa akazoona asvika paSakunda.
Akazotyaira kwechinhambwe achipinda muZimre park apo asina kutora nguva kusvika pamba pake. Nenguva isipi akanga atogara mumba make amirira rwendo rwake rwemanheru. Sezvineiwo nguva hadzina kunonoka kufamba apo akabva agadzirira zverwendo. Akazoona asvika pasi pemvura apo akaona vamwe vatosvika.
 

Akasvika nekugara pachigaro chake icho chakanga chakamumirira nechekare. Vakanga vatori pahurukuro pamusoro pemafambiro akanga achiita basa panyika. Jonhson akabva atopinzwa mudariro asati azoorara kana kufema.
"Tipe tinzwa chikomana, basa ririkufamba zvakanaka here kwavabva nako? Pane zvirikubuda here kana kuti masango matema." Akadaro Vicky apo Jonhson akambonyemwerera asati apindura.
"Ko anogoita matema sei nhai mambo wangu? Kutaura kuno ndatopihwa chigaro chehufundisi ndinotogadzwa nesvondo. Uyezve Mufundisi wekereke ndakavasimbisa kuti vagouya kuno vakabvuma. Handifambiri dhongi rakaora ini." Akadaro Jonhson achibva ambonyemwerera. Vanhu wese vakazoombera maoko vachifarira mashoko aJonhson. Husiku humwechete baba naamai Mufundisi vakanga vakarara muimba yemukati vachikurukura.
"Saka tipei tinzweka nhai Mufundisi, manga muchimbokurukura dzei nemukomana wechidiki uyu." Vanobvunza amai Mufundisi vachimirira kunzwa mhinduro kubva kumurume wavo.
 

CHAPTER 17
THE JOURNEY CONTINUES
Baba Mufundisi Mazondo vakanyatsokosorera kuti vataure nyaya yacho kune mudzimai wavo. Mudzimai wacho akaramba akanyarara achimirira mhinduro.
"Amai Mwana tambokurukura hedu dzehupenyu chikomana chiya chinoziva zvachinoita." Vakataura Mufundisi vachibva vanyarara. Mai Mufundisi vakambonyarara zvishoma vachibva vasimudzira.
"Saka munoreva kuti muchinda uyu anoziva zvaanoita nekuti ane mari yakawanda here. Zvimwe zvacho munatarisa kuti zvaanoziva zvaanoita ndezvaMwari here." Vakadaro amai Mufundisi vachibva vanyarara.
"Haisi nyaya iyoyo vadzimai, munhu kana akarongeka chingoyemurawo. Ini ndafarira hangu kurongeka kwake ndavakuda kuva saiye. SaMufundisi ndinenge ndichifanirwa kuonekerawo mukereke ndoita chiremera." Vakadaro Mufundisi vachipindura mudzimai wavo. Amai Mufundisi vakamboseka zvavo nhamo kuita kunge rugare. Mufundisi vakaramba vakanyarara mudzimai wavo achiseka.
 

"Saka munoti munowana chiremera nekuda kwemari here nhai baba wemwana. Ko shoko zvarinotaura wani kuti zvinondibatsirei kuwana pfuma yepanyika mweya uchitambura. Chiremera chenyu chiri mushoko raMwari kwete pamari." Vakadaro amai Mufundisi apo vaiyambira murume wavo.
"Ndizvo hazvo mudzimai wangu asi vanhu vakaonawo mutungamiri wavo achirarama hupenyu hune chiremera kereke inoenda mberi. Ndatovimbiswa kuenda kwaanowana mari uye anditi handimbopedza svondo ndinenge ndane mota hombe kwete kandinotyaira kemwana aka uye ndinenge ndane mari yakawanda." Vakadaro Mufundisi apo mudzimai wavo akambobata muromo achishamisika.
"Baba wemwana muchenjere kuita zvinhu zvinozobvisa pamberi paMwari muchitevedzera zvepfuma yepasi pano. Ndakakuonai musi uya muchiparidza makanga matobva pamberi paMwari nenyaya yekuchiva zvinhu zvenyika ino zvinopfukutwa munoziva kwazvakabva here." Vakadaro amai Mufundisi apo vakanga vasisanzwisise kuti kwaida kuendwa nemurume wavo vaizowana mari ichibvepi. VaMufundisi vakatomboseka mudzimai wavo vachiti akanga ari kumashure. Ivo vakanga vatopinda mudenga rechinomwe kare.
 

"Ndine imwe nyaya yandisina kukuudzai amai wemwana, pakuongorora kwandakaita muchinda uyu ndakaona zvakakodzera kuti ndishande naye. Zvakadaro ndiye achava mutevedzeri wangu aine chigaro chehufundisi zvekare. Nesvondo ndipo paari kugadzwa zviri pamutemo." Vakadaro Mufundisi zvakavhundutsa amai Mufundisi vakabata muromo.
"Ko nhai baba wemwana, chii chaicho chamakapihwa nemuchinda uyu chaita kuti mubva maita kunge mwana mudiki nekuda kwake. Ko zvamaiti munhu anopihwa chigaro mushure mekubata naye mwedzi mitatu zvakaendepi. Mukaita zvekutamba mavakutouraya kereke." Vakadaro amai Mufundisi apo vaitotaura namatsi.
"Ndizvo hazvo kuti munhu anofanirwa kuonekwa kwenguva refu, asika pane mumwe wekuti unotomuona achisvika kuti uyu anokodzera kutungamira kereke.
Ndosaka ndakafunga zvekupa mukoma Jonhson chigaro nekuti ndakaona vachikodzera." Vakadaro Mufundisa vachiedza kuzvinatsa divi ravo. Mai Mufundisi vakamboramba vakanyarara vachidzeya mashoko akanga ataurwa nemurume wavo. Vakaedza kubatanidza zvavakanga vachitaura vachibva vabatanidza neushumiri hwavo hwekare. Vakazongoti rega ndivaudze rekupedzisira vasati varara.
 

"Ipapo ndapanzwa hangu baba wemwana. Handichina mashoko mazhinji ekutaura asi kungoti Mwari ndiwo vanoziva. Ini mukauraya Kereke hamundioni ndichiuyako. Munoisimudza mega naJonhson wenyu iyeye. Asi kana zviri zvaMwari tichazviona hedu." Vakadaro amai Mufundisi vachizvidenesa divi ravo. Vakanga votoitirawo kuti kana zvaizoipa kudivi kwavo kunenge kwakanaka.
Vakazoonekana havo sevanhu vakanga wavakupinda munyika yezviroto. Ndiyo nyika yekuti unoona zvako wega usingazivi kuti mumwe vako arikuonei. Hazvina kuvatorera nguva vakanga wava kutodzipfodora. Ndipo pakatanga kurota amai Mufundisi apo hope dzacho dzaityisa.
Vakatanga kuona mukoma Jonhson vachipinda mukereke vakapfeka mucheka vaiita kunge dehwe rehwai. Vakaramba vakatarira vachiona mukoma Jonhson vachikusha shoko vari kumberi kwevana wesangano. Ndipo pavakazoona dehwe riya richishanduka kuita dehwe reshumba. Vakazongopuka vachiita zvekuvhunduka.
Kuvhunduka kwavo kwakavhundutsawo vaMufundisi vachibva vapepuka. Ndipo pavakabvunza chaitora nzvimbo apo vakabva vaudzwa hope dzakanga dzichangobva mukurotwa. Mufundisi vakazongopedza nyaya yacho nekutaura kuti ihope dzechando.
 

CHAPTER 18
KUGADZWA KWAJONHSON
Amai Mufundisi vakatoona kuti vaidzinganisana memhepo vachibva vanyarara zvavo. Husiku hwakanga hwakareba apo vakazomuka zvavo kuseni. Mufundisi vakagadzirira vachibva vaenda kubasa kwavo. Amai Mufundisi vakasarawo vari pamba sezvo vakanga vasina kubasa kwavanoenda.
Mazuva akaramba achifamba apo svondo yakasvika. Ndiro zuva guru rakanga rakamirirwa naMufundisi apo vaizonogadza chikomana Jonhson. Jonhson akanga akatorimirirawo zuva iroro nekuti ndipo paizotangirawo rwendo rwake nekereke.
VaMufundisi vakamuka vachigadzirira sezvavanosiita svondo yega yega. Amai Mufundisi vakamukawo vachomhanya mhanya nerimwe divi kuti vasazosara nenguva.
Hapana akanga achida kusara nenguva saka wese vaiit vachikasika. Nenguva isipi wese vakanga vachena zvekuti vapinde munzira. Vana wavo wese vakanga vapedza kugadzirira apo vakabva vatungamidzana vakananga kumota.
 

Mufundisi vakamutsa mota vachibva vatotanga rwendo. Rwendo rwacho rwakanga rwusina kunyanyokura sezvo kereke yaiva muMarondera makare. Mufundisi vakasvika nemhuri yavo vamwe vatosvika nechekare.
Sezvo pakanga pachine kanguva Mufundisi vakambotanga vaita kamusangano nevamwe vatungamiri apo vaisimbisa nyaya yekugadzwa kwaMukoma Jonhson. Vakambopikisana zvishoma nevamwe asi mhinduro yakazongosara iri yekuti Mukoma Jonhson vagadzwe.
Kereke yakazotanga apo pakatanga kupinda vasikana nevakomana wePraise and Worship. Vachipedza amai Mufundisi vakambopindawo mudariro vachikusha shoko rehumambo hwaMwari. Mufundisi vakazopindawo apo vakanga wava kupendera shoko rakanga raparidzwa.
Panguva yavakapinda mudariro vachikusha shoko Mukoma Jonhson vakabva vapindawo. Panguva iyi vakanga vaine imwe mota zvekare yakaita kuti Mufundisi vambokakama vari kumberi kwechaunga.
Rwendo rwuno Jonhson akanga auya nemota yerudzi rweFerrari iri itsvuku. Akapinda achibva ananga kumberi apo akaratidzwa pekugara naMufundisi. Mufundisi vakakusha shoko ravo apo vasina kuzotora nguva yakareba. Havana kuda kutora nguva vakabva vapinda muhurongwa hwavo hwemusi uyu.
 

"Ndichivhara shoko rangu ndinoda kukutendai mose mugokomborerwa nashe. Ndinovimba kuti sekunzwa kwamaita shoko muchanoita saizvozvo. Zvisinei ndine hurongwa hwandinahwo muzuva ranhasi hungakushamisai mese." Panguva iyi vanhu vakabva vateya nzeve apo vakanga voda kuziva zvaida kutaurwa. Mufundisi vakabva vashevedza Mukoma Jonhson kuti vauye kwavakanga vachikusha shoko vari.
"Mukoma vamunoona ndimire navo ava vane zodzo yedenga, ndakavaona kubva musi wekutanga ndikaona zvakakodzera kushanda navo muhutungamiri hwangu. Muzuva ranhasi ndinoda kugadza Mukoma ava kuva mutevedzeri wangu. Ndichavagadza kuva Mufundisi mugoteerera zvavanotaura." Panguva iyi pakaita maungira eruzha apo vamwe vaifata vamwe vachinyunyuta.
Mufundisi vakazoshevedza vamwe vatungamiri apo Mukoma Jonhson vakabva vapfugama kumberi kwevanhu. Vakabva wavanamatira apo vanozodzokera kunogara pavakanga vari. Mufundisi Mazondo vakazopedzisira nekuudza vanhu kuti vagoteerera shoko rinoparidzwa naMufundisi mutsva. Hurongwa hwese hwaitevera hwakazoitwa apo vanhu vakazoparara vachienda kudzimba dzavo. Mufundisi vakapinda mumota mavo nemhuri yavo vachibva vaenda kumba.
 

Mazuva akafamba apo mumwe musi Mufundisi vakachaya runhare kuna Jonhson. Apa vakanga vagadzirira rwendo rwuya rwekwavakanga vachida kuzoendwa navo. Jonhson akabva avaudza kuti vaizoenda manheru saka ndiye aizouya achivatora. Mufundisi vakazovimbisa kuti vaizokasika kupedza basa kuti vasazosara nenguva.
Semunhu akanga anonokerwa Mufundisi vakaswera vakaringa nzira. Vaingoti vakanzwa bhero remota vaibva vatarira kugedhe kuti vaone kana Jonhson akanga auya. Nguva dzakafamba apo vana vakasvika pakunorara.
Mufundisi vakanga vatopera tariro vachifunga kuti havachaenda. Ndipo pavakanzwa kutinhira kwemota panze.
Nenguva isipi vakanga vatogara muLarmbogini mushure mekuonekana nemudzimai wavo. Mudzimai wavo akangoti tinoona madzoka akanga asingafari nerwendo urwu. Nenguva isipi rwendo rwakabva rwatanga.
Mota yaivhetemeswa zvekuti vaifunga kuti varikuenda kudenga kuna musiki. Mufundisi vaifunga kuti varikurota vari mumota yavakanga vasati vambokwira. Jonhson akazoraira Mufundisi kuti vatswinzwinye maziso.
Vakatswinzwinya kwechinguva apo vakazosvinura vachiona vari pakati pemachinda.
 

CHAPTER 19
MUFUNDISI PASI PEMVURA
Mufundisi vakambovhunduka sezvo vakanga vasina kutarisira kusvika nzvimbo yakaita seiyi. Hapana havo zvavaizokwanisa kuita semunhu akanga atopinda mazviri. Uyezve vakanga vatopedzwa simba saka vakanga vatopinda muchikwata.
"Kwazivai Mufundisi, ndimi zvenyu matiunzira shoko kuno kuti timborinzwawo. Ndinotenda nekutishanyara kwamaita muzuva ranhasi." Akadaro Vicky achibva anyemwerera. Vamwe wese vakakwazisawo Mufundisi avo vakabva wavakwazisawo. Vicky akazopinda munyaya yake yaaiva nayo kuna Mufundisi.
"Saka Mufundisi munoda kuti kereke ikure here kana kuti zvekuramba iri panzvimbo imwechete zvairi zvakakunakirai." Akadaro Vicky akatarisa Mufundisi mumaziso chaimo. Mufundisi vakambotorw nguva vachibva vazopindura.
"Ini chishuvo changu ndechekuti kereke yangu ikure zvekutozivikanwa Zimbabwe yese asi zvikwanisiro ndopasina." Vaadaro Mufundisi vachipindura.
 

"Zvakanaka Mufundisi, kuti kereke ikure hunge mutungamiri wacho aine chiremera. Hatingati Mufundisi anofamba nemota yemawaya wotarisira kuti kereke ikure. Mufundisi anofanirwa kuitawo mota yekuti kana mwana wesangano anotaurawo pane vamwe kuti ndiMufundisi wangu." Akadaro Vicky achibva ambonyarara.
"Ipapo ndirikupanzwa sisi wangu. Ndinenge ndine chishuvo chekuti kereke iende mberi asi nechimiro chandinacho ndinenge ndisina chiremera pamberi pavana wavanhu." Akadaro Mufundisi Vicky achibva amboseka mbijana.
"Mufundisi nhamo yemari yamunochema yapera nhasi, muchibva pano mavakuenda kunopfuma. Muchava nesimba rekuporesa uye muchaita zvishamiso zvichaita kuti vazhinji vakuteverei. Zvishamiso zvirikuitwa nevamwe mumakereke vachiunganidza vanhu muchazvigona nekuti simba racho ndichakupai nhasi." Akadaro Vicky apo akabva ambonyarara.
Mufundisi vakazotorwa apo Vicky akadzika pasi pasi kudarika pavakanga vari. Vakasvikoponda muneimwe imba yakanga yakashongedzwa zvakanaka kudarika dzimba dzepanyika. Akasvikogadzwa pachigaro chegoridhe. Panguva iyi vakabva vanzi vatswinzwinye apo Vicky akanga agadzirira kubata basa.
 

Vakatswinzwinya sezvavakanga vaudzwa apo vakanga vanzi vanodanirwa kuramba vakadaro kusvika Vicky apedza zvaaida kuita. Chaingonzwika chete imvura yaierera. Mufundisi vakaramba vakadaro kwakanguva apo vakanzwa Vicky avakutaura nemumwe mukadzi akanga apinda imomo.
Vakamboda kuteerera zvaitaurwa asi chirudzi chacho chaisanzwika. Vakaramba vakateerera Mufundisi vachiti zvimwe vanganzwawo shoko rimwe kana maviri asi hapana zvainzwika. Pava paya Mufundisi vakazonzwa wavakudirwa zvimwe zvinhu mumusoro zvavasina kuziva kuti zvii.
Mukadzi uya aitaura naVicky akazonyarara apo Mufundisi vakanzi vasvinure. Hapana mumwe wavakaona kunze kwaVicky chete. Vakamboshamisika vachiona munhu mumwechete asi vakanga vambonzwa vanhu vaviri.
Vakazongozviudza kuti gandisiyane nekumhanyisana nemhepo nditambe irikurira. Zvakanga zvakangooma kubvunza kuti ko mumwe wandambonzwa achitaura aripi iwe usina kumuona. Vicky akambotenderera Mufundisi kanoverengeka achibva azomira akavatarira. Muruoko rwake akanga akabata tsvimbo iyo yaakabva atambidza Mufundisi.
 

"Iyi inonzi tsvimbo yemoto Mufundisi, tsvimbo iyi muchaenda nayo muguta renyu ramunorarama muri uye ndiyo yamuchange muchishandisa pabasa renyu. Ndiyo tsvimbo ichashanda pakuita zvishamiso uye muchateererwa zvese zvamunotaura nekuda kwayo." Akadaro Vicky apo Mufundisi vaingotarisa tsvimbo iya kasingaperi. Tsvimbo iyi yaiva yegoridhe kubva kumusoro kusvika kuzasi apo vaingonzwa nehuremu hwayo. Chirongwa ichi chichipera Vakabva vabuda muimba iya vachidzokera kuya kwavakanga vachiitira musangano. Vakatoona vamwe vari pakati pehurukuro yemararamiro avakanga vachiita vari panyika.
Yakazomiswa nekusvika kwavo. Vicky akazoshama muromo kuti ataure.
"Ndinoda kutenda mose muri pano nekuuya nehuwandu hwenyu. Ndinoda kukuzivisai kuti Pastor Mazondo vachange vari muchikwata chedu asi anenge akawandira kuchitendero. Pastor Mazondo kubva nhasi matova Muporofita wemandiriri. Kana madzokera
panyika mubate basa uye pfuma yavakuzouya nebhande. Vana wesangano vachakufarirai uye mucharemekedzwa mativi ese enyika." Vicky achipedza mashoko aya akabva avhara musangano. Akanyangarika zvaaisiita mazuva ese mumwe nemumwe achiita saizvozvo.
Mufundisi naJonhson vakanganyangarikawo vachibva vazoona wava mumota.
 

CHAPTER 20
NEW MISSION IN CHURCH
Nzvimbo yavakanga vari havana kuiziva sezvo akanga ari manheru. Yaingozivikanwa naJonhson chete uyo aigara achiisvika. Mota yakamutswa rwendo rwuchibva rwatotanga. Yaitoda mapapiro chaiwo kuti ifambire mumhepo nekuti zvemunzira yakanga yatova ngozi.
Mumota makambotanga muine runyararo pasina aitaura nemumwe. Mufundisi vakanga vachiri pakufunga mari yavakanga vachazoita nezodzo yavakanga vapihwa.
Jonhson akanga achitorukawo mazano ekuti kereke isvike kure vagoraura vamwe wekuenda navo pasi pemvura. Vakambochovha chinhambwe vakadaro apo rwendo rwaiva rwurefu. Jonhson ndiye akazoshamisa muromo vake kuti ataure.
"Zvamunoona zvadai Mufundisi zvatofamba. Rwendo rwekuti mubudirire rwatotanga uye mari inenge isingazivane mumba menyu. Simba ramava naro parizvino richakuunzirai chikafu patafura uye muchatozotenga mota yamunoda. Kamota kenyu kaye kemawaya muchatozokapisa kana kupa vanotambura." Akadaro Jonhson apo aisimbisa Mufundisi.
 

"Ndavakutorota ndakagara pamusoro pemari ine mumvuri. Kana basa ndinosiya nekuti ndinenge ndakugara ndakatandawara ndichingodya mari yemarema. Dai ndaiziva kuti kune nzvimbo dzakaita sekwavandiunza uku ndingadai ndisina kutambura makore ese aya." Vakadaro Mufundisi vachitsinhira mashoko aJonhson.
"Ko kubasa munenge muchaenderei nhai Mufundisi. Tikangoenda kukereke svondo rimwechete munenge matova mumari. Kuzoti tikaenda mwedzi wese tinonotenga mota mbiri dzinenge yangu iyi. Marai muone zvenyu patinosvika musi wesvondo." Akadaro Jonhson achiwedzera kusimbisa Mufundisi.
"Ini ndinotoda kutenga mota yangu inenge yako yauri kutyaira iyi. Ndinoziva kuti ndinenge ndane chiremera kumba nekukereke. Kana vanondiona munzira vanondidedera." Vakadaro Mufundisi vachiwedzera kutsinhira mashoko aJonhson.
Nyaya dzakataurwa vachienderera mberi nerwendo apo vakanga vafamba mitunhu. Vati fambe fambe ndipo pavakazoona wavakupinda muMarondera. Ndipo pakatanga kuziva Mufundisi nzvimbo yavakanga wava nyangwe zvazvo kwakanga kuchakasviba. Mota yakatsikwa yakananga kuArthurstone kunova ndiko kwaigara Mufundisi.
 

Nenguva isipi vakanga vatosvika pamba apo Jonhson akaridza bhero. Hapana kutora nguva gedhe richibva ravhurwa. Mai Mufundisi vakabva vabuda kuti vatambire murume wavo. Vakakwazisa Jonhson pamwe nekubvunzana mufaro vachibva vazopinda mugedhe vakatungamidzana.
Jonhson akasimudza mota yake achibva atotanga rwendo rwekuenda kumba kwake. Mai Mufundisi vakazopindawo mumba nemurume wavo apo vakabva vamudziisira chikafu kuti adye. Mufundisi vachipedza kudya vakabva vatungamidzana nemudzimai wavo kunorara. Ndipo pavakabva vapinda muhurukuro.
"Saka ndekupi kwamakanga maenda kunoendwa usiku chete? Kwakanga kwakanaka here tipei tinzwe." Vakabvunza Amai Mufundisi vachida kunzwa kwakanga kwaenda Murume wavo.
"Mudzimai wangu dzimwe nzendo hadzidi kutaura ndakaneta zvandakaita izvi. Kana ndikatombozorora hangu zvinenge zvirinani nekuti kwandabva kure. Asi chikuru chandinoda kungotaura ndechekuti kereke yavakuzoenda mberi. Kana isu tava kuzobudirira nekuti minamato yataisa yadairwa." Vakadaro Mufundisi vachibva vatorara. Amai Mufundisi havana kuda kuzobvunza zvakawanda vakabva vararawo. Nenguva isipi vakanga wavakutorota.
 

Ndipo pavakatanga kuona Mufundisi vakapfugama pasi pemvura vakakomberedzwa nemachinda. Vanhu vakanga vari apa vakanga vachitamba nekuimba vachipemberera kuuya kwaMufundisi mumuzinda uyu. Vakabva vangopepuka vachiedza kubatanidza hope idzi asi vaishaya mhinduro. Vakamutsa Mufundisi vachibva wavaudza hope dzavakanga vachirota. Mufundisi vakambokwenya musoro apo vakaona hope idzi dzichinanga kwavakanga vabva. Vakazongopindurawo kuti zvimwe ndedzechando sezvo vakanga vapererwa.
Amai Mufundisi havana chimwe chavakazobvunza asi vakasara vaine mubvunzo. Amai Mufundisi havana kuzorara kwenguva refu sezvo kwakanga kwoedza.
Vakasiya vaMufundisi vakarara vachiita basa ravo remumba. Mufundisi vakazomukawo pava paya.
Mazuva akafamba apo zuva resvondo rakabva rasvika. Mufundisi vakamuka semazuva ese vachigadzirira nemhuri yavo. Chaiva chipata pata nhaka yemakonzo mimwe nemumwe achivavarira kuti asasare nenguva. Nenguva isipi Mufundisi nemhuri yavo vakanga vagara mumota kuto vachitangisa rwendo. Nenguva isipi vakanga vatosvika pavainamatira apo vakaona mota yaJonhoson yavapo. Vakashamisika vachiona dzimwe mota dzaivapo dzavakanga vasati vamboona.
Vakazotanga kufamba vachipinda mukereke.
 

CHAPTER 21
MUFUNDISI VANOBATA BASA
Vachipinda mukereke vanoona vanhu vari mavhu nemarara izvo zvakavashamisa. Vakatomboedza kumuka vachifunga kuti vari kurota asi vakatozoona kuti vakanga vakamuka nechekare. Zvavakanga vachiona zvaitova zvechokwadi.
Zvigaro zviya zvaimboshaya vanhu zvakanga zvazara apo vamwe vakanga vatozoita zvekumira. Nziyo dzePraise and worship dzakanga dzichitsva apo Mufundisi vakatanga kufamba vachienda kumberi kwaiva nezvigaro zvevatungamiri.
Jonhson akanga atogara kare apo pakanga pasara chigaro chaMufundisi chete. Vakasvikogara apo chikwata chePraise and worship chaiimba nziyo dzinodakadza zvekuti vanhu vaiita kunge vasvika kudenga.
Chikwata chevaimbi chichipedza vanhu vakatanga kuombera maoko Pastor Jonhson vachiuya pamberi pavana wesangano kuti vaparidze shoko. Vanhu vachipedza kuombera Pastor Jonhson vakabva vatanga kutaura.
 

"Ndinoda kukutendai mose nekuuya kwamaita nehuwandu hwenyu kuti tirumbidze musiki. Ndinodawo kukudza iye musiki atisanganisa panguva ino anovo ndiye atendera kuti vhangeri riparidzwe panguva ino. Ini hangu ndinongoti mukomborerwe nashe nerudo rwamaratidza nekuuya pano." Pakamboita maungira eruzha vanhu vachifarira shoko rekukomborerwa.
"Ndinofara ndimire pamberi penyu saMufundisi kekutanga muhupenyu. Ndiko kubata kwaMwari vanoita zvavanoda nenguva yavanoda. Ndinotenda nezodzo yandakapihwa inova ndiyo irikubata basa panguva dzino. Zvandapiwa zodzo iyi ndinoda kukupai makomborero nhasi, munhu wese chavakaronga muhupenyu hwako chichaitika mangwana chaiye." Pakaita Maungira ekufara sezvo Mufundisi Jonhson vakanga vataura mashoko anofadza.
"Nhasi ndoda kukutaurirai kuti ndakapihwa simba rekuti chese chandangonzwa kuda kuti chiitike chinobva chaitika. Vandinoropafadza anobva aropafadzwa uye vandinotuka zvirokwazvo achatukwa. Ndauya kuzokusunungurai mese makasungwa kuti mubude munyika yehutapwa uye vose vanotambura muchadya nemadzimambo." Vakadaro Mufundisi Jonhson vachibva vambotora chijira kuti vapukute dikita kumeso. Vanhu vakanga vasisagone nekufara.
 

Vamwe vakanga wavakutoona denga rakazaruka vatumwa vachikwidza nekudzika. Mufundisi Jonhson vakanga votoita kunge vachafambira mudenga apo vanhu vakanga vatoita zvekupfugama pamberi pavo kuti vabatwe musoro. Vanhu vakanga wavakutoona makomborero akanga ataurwa achinonoka.
Shoko rakaramba richienderera mberi apo vanhu vakanga vasisina kugarisika. Mufundisi Jonhson vakazogara pasi mushure mekupedza mharidzo yavo. Yakanga yava nguva yaMufundisi Mazondo kuti vachikushira vana shoko. Vanhu vakaita ruzha rwaivharidzira mukereke mavakanga vari.
Mufundisi vachimira pamberi pevanhu vakangoerekana vakanda maziso kumusuwo wekereke. Ndipo pavakaona kereke yaita kufashukira apo vamwe vakanga vatomira kunze. Mufundisi vakashamisika sezvo vakanga vasati vambounganodza vanhu vakadaro muhupenyu.
Vakatombotenderera vachinomira rumwe rutivi vachibva vadzoka zvekare vachidongorera apo vakangoona zvimwechetezvo. Nzvimbo yekunamatira ndiyo yakanga yatova diki saka Mufundisi vaifanirwa kuona zvekuita.
Vachiri mundangariro kudaro ndipo pavakazorangarira kuti vakanga vachiri kuparidza. Maziso evana wese wasangano akanga atarira kwavari sevanhu vakanga vamirira kupihwa shoko.
 

"Nhasi ndinofara ndichiona ungano yakakura seyandiri kuona muzuva ranhasi iri. Ndinotenda Musiki nekutiita varedzi wevanhu. Ndinongotenda nekuwandudzwa kwaitwa Kereke muzuva ranhasi zvandanga ndisina kutarisira. Ndinoda kukuvimbisai kuti Makomborero asvika pamasuwo enyu angomirira kutambirwa chete." Vakataura Mufundisi Mazondo vanhu vachibva vatanga kuombera maoko vamwe vachiridza miridzo.
Mufundisi havana kunyanya kutora nguva refu apo vakazoudza vatendi wavo zvinhu zvitsva zvavakanga wava kuzosangana nazvo mukereke.
"Ndinoda kukuzivisai kuti Mwari vakaburutsa nyasha dzakawedzerwa izvo zvaita kuti pave nezvimwe zvamakanga musati mamboona. Izvi zvauya nekuda kwezodzo yaPastor Jonhson. Pachange pane Prophecy time ndipo pachange pachibatsirwa vane matambudziko zvekare nemunhu waMwari." Vanhu vakamboita ruzha kwekanguva apo vamwe vaishora danho iri vamwe vachirumbidza.
Vakabva vatosimudza Pastor Jonhson kuti vagotanga basa sezvo vaifamba vari vaviri pabasa rechiporofita. Vanhu vakanga vateya nzeve kuti vanzwe mashoko echiporofita aida kutaurwa nevarume ava. Pastor Jonhson vakabva vatanga nekusimudza mumwe musikana wechidiki aiva mukati mechaunga.
 

CHAPTER 22
THE MISSION GOES ON
Pakasimuka musikana uya vanhu wese vakabva vaisa maziso avo ikoko. Vakanga vamirira kunzwa kuti Pastor Jonhson vaida kuzotaura kuti chii pamusoro pemwanasikana uyu. Pastor Jonhson vakatanga kutaura ndimi vachifamba kumberi kwevanhu vachibva vazodzoka kumwanasina uya.
"Ko nhai sisi anonzi Rufaro ndiani." Akabvunza Jonhson achibva amirira mhinduro. Musikana uya akabva apindurawo kuti ndiye aishevedzwa nezita rekuti Rufaro.
"Zvakanaka Rufaro, ndine zvandiri kuona pamweya. Ndirikuoneswa mukomana anonzi Elvis unomuziva here." Akadaro Jonhson apo musikana uya akapindura kuti Elvis aiva mukomana vake.
"Zvakanaka sisi Rufaro, ndoda kuti mufonere Elvis izvozvi munzwe kuti arikupi. Nhasi munodzokera kumba mava nechokwadi chizere. Elvis atori baba wemhuri." Panguva iyoyo Rufaro akabva atochaya runhare kuna Elvis. Pachokwadiwo Rufaro paakafona akatonzwa inzwi rechikadzi raitaura kuti ndiani iyeye baba wemwana.
 

Mwanasikana wevanhu akambodonhedza misodzi achibva azonyaradzwa apo akaudzwa kunzi pane zvikuru zvakanga zvakamumirira mberi. Pastor Jonhson vakabva vatosimudza mumwe muchinda wechidiki aiva nechepamberi muchaunga.
"Muchinda iwewe urikuda mari here? Taura nemoyo vako usatya." Vakadaro Pastor Jonhson vachibva vamirira mhinduro kubva kumuchinda uya. Muchinda uya akabva apindura kuti akanga achitotsvaga mari nemaziso matsvuku.
"Zvakanaka mwanakomana. Kubva zvino wavakuzoita mari ine mumvuri. Uchafamba nemota yaunoda uye uchagara imba yaunoda." Pakataura Pastor Jonhson mashoko aya pakamboita maungira ekupembera vanhu vachifarira kukomborerwa kwemumwe wavo. Vazhinji vakavimbiswa makomborero apo Pastor Mazondo vakabva vapindawo mudariro.
"Pane mukadzi wandiri kuona anotengesa pamusika ngaasimuke kana aripo. Zita rake rekuberekwa anonzi Anna." Pastor Mazondo pavakataura kudai pakabva pasimuka vamwe amai vakanga vakasimba zviri pakati nepakati. Pastor Mazondo vakambotenderera vachitauta ndimi senge dzaitaurwa naPastor Jonhson. Vakataura kwakanguva apo vakazodzoka kuna amai vaya.
 

"Amai ndirikuona muchifamba nemota mwedzi uno usati vapera. Ndirikuona makagara pamusoro pemari asi muchishaya kuti yabvepi. Ndizvo zvamuchasangana nazvo asi musatya inenge itori mari yenyu ishandisei." Panoridzwa mhururu nemiridzo zvekare apo vaMazondo vakanga wavakuvaratidza zvishandwa zvitsva zvakanga zvaburuka pavari. Amai vaya vakabva vagara pasi.
Mufundisi vakabva vasimudza mumwe mukomana wechidiki wavakashevedza nezita rekuti Frank.
"Mukoma Frank pane ndaona maita basa guru pano. Ndakakutarisai handisi kuona Frank asi ndirikuona muprofita mukuru ane zodzo. Ndinoda kukutambidza zodzo iyoyo unozouya kumba kwangu ndokubatsira."Muchinda uya akabva agara pasi apo vanhu vakamboomberera Mufundisi maoko.
Mufundisi vakafamba nadzo tsanangudzo zvekuti nyangwe chiri pasi pemvura vaichiprofita. Vachipedza kuprofita vakabva vavhara memunamato. Vaingonzwa munhu wese achiti I recieve Mufundisi vachiteura.
Mufundisi vakazogara pasi apo vakazosiira muchinda aipa hurongwa nguva yake. Musi uyu vaenzi nevakatendeuka vakanga vasingaverengeki. Pabva zvese izvi pakabva pauya nguva yezvipo. Vanhu vakabva vatanga kufamba mumwe nemumwe vachikanda mari mumabin mahombe aiva kumberi.
 

Mufundisi Mazondo vakanga vakatarira vakagara mberi vachiona vana vachikanda zvipo zvavo. Panguva iyi vakatombofunga kuti varikurota vachiona mabin maviri azara uye rechitatu rakanga rava pakati. Vamwe vakanga vari muhutungamiri vakaita kunge varikuona chipoko kuri kuvhunduka mari.
Kereke ichipera Mufundisi vakabva vashevedza hutungamiri hwavo kuti vagare musangano. Musangano uyu vaiti iwo Mufundisi Mazondo pamwe naMufundisi Jonhson, secretary wavo ainzi vaMavende, naMuvhangeri Sheshe. Pakauyawo Elder Mududu maElder Marwei pamwe naTreasurer ainzi Norest. Ndipo pavakatanga kuronga kuti poitwasei kuti Kereke ifambire mberi. Panguva iyi Treasurer vakanga vachiverenga mari yakanga yabviswa zvipo apo Secretary Mavende vaimhanya nekunyora nyora. Pastor Mazondo vakabva vapinda mudariro nenyaya yavo.
"Muchiona taungana kudai sehutungamiri ndinenyaya yandinayo yakakosha. Ndineshungu kwazvo nekuti kereke ikure uye ndinotenda kuti chishuwo changu chazadziswa. Zvachazadziswa zvavakureva kuti tavakufanirwa kuita mamwe mapazi kuti zvionekwe kuti takura. Toda kubatsirana kupafambisa ipapo kuti basa riende mberi." Pastor Mazondo vakataura mashoko aya vachibva vanyarara kuti vamwe vapindewo mudariro.
 

CHAPTER 23
EXPANSION OF THE CHURCH
Mufundisi Mazondo pavakataura mashoko aya pakamboita runyararo. Mumwe nemumwe akanga achifunga kuti nyaya yakanga yataurwa yotangira papi. Elder Mududu ndiwo vakazopinda mudariro vachipa pfungwa dzavo.
"Ndinofara chaizvo ndichinzwa pfungwa idzi kwamuri Mufundisi. Kana mwana akaberekwa vavakidzani vanokanda maziso avo ikoko vachiona kuti arikukura here. Isu kereke yedu yava nemakore ichingova panzvimbo imwe isina kumwe kwayamboenda.
Zvamataura kudai Mufundisi ndinoti kereke ngaiite mapazi akawanda." Vanombonyarara apo vanozoenderera mberi.
"Kuti zvibudirire tinofanirwa kuti nzvimbo yataenda tonoita crusade yemazuva kana svondo rose. Sezvo makazarurirwa naMwari muchibva mazopihwa mumwe muzodziwa ndinozvitenda nekuti munozobata mabasa makuru kwese kwamunoenda." Vakadaro Elder vachibva vanyarara zvavo. Rwendo rwakanga rwafamba Mufundisi kuenda pasi pemvura vaisarwuziva.
 

Vaingoti chiporofita chaMwari ndosaka vakataura vachiti sezvo makazarurirwa mukapiwha mumwe muzodziwa. Pavanhu vakanga vari mumusangano uyu hapana aiziva kwakanga kwanobuda Mufundisi kuti wawane simba rekuporofita. Jonhson ndiye ega aiziva zvakanga zviri pakati pavo.
"Ipapo Mafunga zvakanaka Elder, vanhu tikavaratidza zvishamiso vanotendeuka nekukasika. Panopera svondo rese pachibatwa basa zvinenge zvatoita. Ipapo patonaka asi tinofanirwa kuwana nzvimbo yekunamatiraka kuti zvitifambire." Vakataura Mufundisi Mazondo mushure mekufarira pfungwa yaElder Mududu.
"Ipapo hapanetse Mufundisi, ini ndine vandinoziva anoita zvekutengesa nzvimbo dzekuvaka kuBulawayo. Zvimwe tinogona kuwana nzvimbo yekuisa kereke yedu tobva tatotanga neikoko. Kana zvichibvira ndogona kutotaura naye izvozvi simbi ichapisa." Vakataura Muvhangeri Sheshe vachipawo pfungwa yavo.
Mufundisi Jonhson vanofadzwa nepfungwa iyi zvekuti vakabva vatoisimbisa kuna Mufundisi Mazondo kuti yakanga yakanaka. Vakabva vatoraira Muvhangeri Sheshe kuti vachaye runhare vanzwe kuti inowanikwa here nzvimbo yekereke. Nenguva isipi Muvhangeri vakanga vatoisa nhare yavo panzeve vachimirira kuti idivirwe kuBulawayo kwayakanga ichidana.
 

Nenguva isipi nhare yakabva yadavirwa navaKhumalo avo vaione nezvekutengeswa kwenzvimbo yekuvaka. VaKhumalo vaigara mumusha weMakokoba muBulawayo. Muvhangeri vakataura nyaya yavo vachibva vatoudzwa kuti nzvimbo yakanga yakazara yaitoda vanotenga. Vakazovimbisana kuti vaizosangana pakati pesvondo apo vaizokurukura nezvenzvimbo yacho yavaizoda.
Vachipedza kutaura pafoni vakabva vakanda maziso kuna Mufundisi Mazondo chiso chine mufaro. Vakaba vangovazivisa kuti nzvimbo yakanga iriko yaingoda mari chete. Ndiyo yakanga yavakuzoita nhanho yavo yekutanga kuti kereke ikure.
Mufundisi Jonhson vakazoronga kuti Muvhangeri Sheshe naElder Marwei vaizouya vachitora mota yekuendesa ikoko. Wese ava vakanga vaine mota dzavo asi vakanzi vaizoshandisa yaJonhson iyo yavaizonotora kumba kwake.
Kana vaizowana nzvimbo vaizotenga tende ravaizopota vachinoisa kusvika paizopera kuvakwa Kereke. Ndiro tende ravaizoshandisa pavaizoita crusade. Wese vakawirirana pfungwa iyi apo vakanga wava kuzotanga nerwendo rweBulawayo. Panguva yavakapedza hurukuro Norest akanga atopedza kuverenga mari.
 

Mufundisi Mazondo vakavhura ziso vachinzwa mari yakanga ichitaurwa apa. Mari yakanga yaverengwa ikasvika pa$300000 yekuAmerica. Muhupenyu hwavo vakanga vasati vamboona mari yakawanda kudaro.
Vamwe wese vakaita kunge vachatiza vachiona mari iyi yakanga isina zera navo.
Musangano vakazovharwa mumwe nemumwe achibva abuda akananga kumba kwake. Jonhson akasimudzawo mota yake akananga kumba kwake. Mufundisi Mazondo akasimudzawo yaka mota akananga kumba kwake.
Amai Mufundisi vakanga vasoenda kare nemota yemumwe wavaibata naye mukereke mavo. Nenguva isipi Mufundisi vakanga vatosvika kumba kwavo.
Vakaona mudzimai wavo akaisa muromo mumhuno vakazvishairwa pazvo. Ndipo pavakasarudza kubvunza kuti vazive chakanga chatizisa mufaro wemudzimai wavo.
"Ko nhai mudzimai wangu, kwaunobva vagumbuka kudaro kwakanaka here. Kana paine zvininetsa nditaurire zvimwe ndinogona kukubatsira nemazano." Vakataura Mufundisi vachida kunzwa chakanga chatsamwisa mudzimai wavo.
"Handina kugumbuka baba wemwana asi ndine zvirikundibata mumoyo mangu" Vakapindura amai Mufundisi.
 

CHAPTER 24
DISPUTE BETWEEN MAI NABABA
Mufundisi vakaona kuti apa pakanga pane nyaya vachibva vanyatsogara pasi. Apa vakanga wavakuda kunzwisisa kuti chii chakanga chanyanyobata mudzimai wavo.
"Chiiko chirikukudya moyo mudzimai wangu? Ndiudze zvimwe ndingakubatsira nekuti handidi kuona vakasuva." Vakataura Mufundisi Mazondo apo vakanga vamirira kunzwa nyaya.
"Nhasi ndoda kumbokubvunzai mubvunzo saMufundisi wangu kwete semurume wangu. Mubvunzo wangu uripakuti kereke yedu irikumbobva kupi ichienda kupi? Kana mukandipindura ipapo ndinezvimwe zvandinoda kutaura zvekare." Mufundisi vakaona kuti apa pakanga pane nyaya uye zvaitoda kuti vapindure zvakachenjera.
Apa vakanyatsoona kuti mudzimai wavo ane zvaakanga ari kunzwisisa maererano nemabatirwo akanga avakuitwa mukereke. Vakambokwenya musoro zvishoma vachifunga kuti votangira kupindura papi.
Pava paya vakazowana pekutangira.
 

"Amai wemwana regai ndikupundurei mubvunzo uyu kunyangwe zvazvo wanga uchida ndine nguva. Sekuziva kwamunoita takavamba kereke iyi tiri vaviri ikasvika pakukurawo nekuti Mwari vakanga vari pakati pedu.
Kereke yaikura asi yaingoramba ichitenderera panzvimbo imwechete." Amai Mufundisi vakanga vakateerera havo paitaurwa mashoko aya.
"Zvataitenderera panzvimbo imwe ndaivawo nechishuvo chekuti kereke isvike kure nyika ipone. Ndakasvika pakudzidza kuti mhinduro yaMwari inouya asi inogona kukasika kuuya kana kunonoka. Ndinotenda kuti takanga tiri tose takarindira kusvika Mwari vatumire muzodziwa wavo." Apa Amai Mufundisi vakambokosora mbijana vanenge vakanga vakachidzwa nemashoko aya. Mufundisi vakaramba vachienderera mberi.
"Kubva zvauya muzodziwa waMwari kereke yabva yatotanga kukura ichienda mberi uye vana waMwari vari kupona. Ndakanga ndisingazvifungiri kuti ndichaporofita asi nhasi ndozvavapo. Kutaura kuno Kereke yavakufambira mberi zvekuti panguva inotevera tinenge taenda nenyika." Vakataura Mufundisi apo vaida kuti mudzimai wavo anzwisise kwakanga kwakananga kereke. Mudzimai wavo akaramba akanyarara achifunga zvakadzama. Pava paya ndipo paakazovhura muromo kuti ataure.
 

"Zvakanaka Mufundisi wangu, kubva pakutanga taibata zvakanaka uye imi Mufundisi maisatendera chakaipa mukereke. Maiva mudzidzisi akanaka uye paibata ruoko rwenyu paisara paine ruponeso. Zvese izvi zvakanga zvakanaka nyangwe zvazvo taitenderera panzvimbo imwechete. Nhasi uno ndinobatikana ndichiona mabatiro amawa kuita." Vakataura amai Mufundisi izvo zvakambovhundutsa Mufundisi zvekushaya kuti vakanga vachizviwana kupi.
"Ko munorevei kana muchiti munobatikana nemabatiro atava kuita. Pane chakaipa here kana kereke ikanzi yavakukura kudarika zvayanga iri. Mwari ndipo pavanenge vazarurawo napo makomborero toraramawo hupenyu hwakanaka kuburikidza nezvipo zvevana wekutenda." Vakataura Mufundisi Mazondo vachida kuti mudzimai wavo anyatsonzwisisa.
"Hapana chakamboipa kana kereke ikanzi yakura. Ndinofara chaizvo ndikanzwa kuti kereke yaenda kana mhiri kwemakungwa asi ngazvive negwara rakanaka. Shoko pane parinotaura kuti zvaiva nani kutambudzika nevanhu vaMwari pane mufaro wenguva shoma tina Farao. Mufundisi nzira yamada kukudza nayo kereke haina kuchena." Mashoko amai Mufundisi aya akasiya Mufundisi vasina kana chekutaura. Vakanga vasina kutarisira kunzwa mashoko akadai panguva iyi.
 

Vakamboedza kuda kuvhara kuti vakanga vari pachokwadi asi vakanga vachitsva kumberi vakarumwa kumashure semudzanga wefodya. Vakaramba vachinetsana apo amai Mufundisi vakabva vaita sarudzo yavo.
Mufundisi vakapindwa nechando vachinzwa mudzimai wavo achiti akanga asisina chekuita nekereke iyi.
Mudzimai wavo akanga asarudza kumbogara pamba achimbofunga kereke yaaizoenda. Mufundisi vakamboedza kumira mira asi mudzimai wavo akanga asingadzori tsvimbo.
Mufundisi vakazongoti hapana hapo chakaipa asi mufaro vakanga vapera. Vakanga vasina kutarisira kuti mudzimai wavo achangoerekana ati haachada zvemukereke. Vaizoremekedzwa sei iwo vachiuya kukereke vasina mudzimai.
Mufundisi vakazobikirwa vachibva vadya zvavo. Musi uyu hapana akatandara nemumwe nguva dzekurara vakanosangana kuimba huru. Husiku hwacho kwakanga hwakareba asi zvaisatadzisa kunze kuti kuchene.
VaMufundisi vakapeputswa zvekare nemudzimai wavo uyo aida kuvaudza zvehope dzaimunetsa.
 

CHAPTER 25
KUDZIVA DZVENE NAFRANK
Vakanyatsoita zvekugara kuti vanzwe hope dzakanga dzichida kutaurwa nemudzimai wavo. Chiso chavakanga vachiona apa chakanga chasiyana nechamai Mufundisi wavaiziva kare.
"Baba wemwana hope dzandarota idzi hadzina kunaka zviri kwamuri kudzitambira kana kurega. Ini ndichadzitaura sekudzirota kwandadziita." Vakadaro amai Mufundisi vachitaurira murume wavo. Vakabva vaenderera mberi nehope dzavo.
"Ndaita kunge ndanga ndichiona zvinhu zvanga zvichiitika panyika. Ndiri pakuona kudaro vana wevanhu vanga vachitambudzwa pamusoro pekunamata kwavari kuita. Vana wevanhu vanga vachiuraiwa vachinzi vanamate zvavasingazive. Ndiripakati pakuona kudaro ndaona maoko enyu akazara ropa uye manga muchitungamira boka iri kuuraya vana wenyu vanokuteverai. Ndazoona mumwe murume anga akapfeka zvichena achidzika kubva kumakore kuti arwire vana vake." Panguva iyi vaMufundisi vakanga vakanyarara vachishaya zvekupindura.
 

"Murume uya asvika akandibata papfudzi achiratidza kuti anenyaya yaanga achida kutaura. Ndipo paandiudza kuti usavhunduka hako zvirikuitika izvi zvichapera.
Uchaona hako kana nguva yakwana asi uchatambudzikawo nekuda kweshoko iroro nekuti uchanzi unoonesesa." Ndidzo hope dzakanga dzarotwa naamai Mufundisi. VaMufundisi vakambotora nguva vakanyarara vachishaya kuti votangira papi kupindura. Vakazotanga kutaura pava paye.
"Amai wemwana manga makafuga machira here pamarota hope idzi kana kuti chando changa chichitokubvunzai mutupo? Kurota kwenyu kunogona kunge kuri kwenhema asi iri nzira yekuda kuparadza kereke yangu zvekare sezvo musisina chekuita nayo." Vakadaro vaMufundisi vachiedza kuchenesa kereke yavo. Hongu kereke yakanga yakachena asi iwo vakanga vasina.
Mai Mufundisi vakazongoti hapana chakaipa zvaizongobuda kana nguva yakwana. Mukadzi uyu aisafarira zvekuita nharo aimirira nguva yechiitiko munhu achizozvionera ega pamhuno sefodya. Vakabva vamuka havo amai Mazondo kuti vatange kuita basa repamba pavo. Murume wavo akasara akagara achiedza kubatanidza hope dziya. Pakarepo nhare yavo yakabva yarira. Pavakadaira vakabva vanzwa ari Frank.
 

Ndiye uya wavakanga vamboporofita vachimuudza kuti achava muporofita mukuru. Aida kuvaudza kuti aizouya kumba musi uyu sekutaura kwavakanga vaita kuti azouya kumba. Vakabva vamuraira kuti aizouya manheru apo vanenge vaine mukana.
Mufundisi vakazomuka vachibva vatanga kutenderera vachiona zvavo nzvimbo. Yaiva tsika yavo kuti vaimuka zuva nezuva vachitenderera nemota yavo vozodzoka zvavo. Vaizviita mazuva avanenge vasingaende kubasa. Vari pakutenderera kudaro ndipo pavakazofunga kuti vakanga vasisafanirwi kushanda. Pfungwa iyoyo ichingouya vakabva vatotyaira vachidzokera kumba.
Apa vakanga vafunga kunyora tsamba kuvakuru wekambani yavaishandira vachivaudza kuti vakanga wavakuzomira basa nekukasika. Vaizoenda kubasa svondo raitevera saka vaibva vaenda netsamba yacho. Vachisvika pamba vakanyora tsamba yavo vachibva vaudza mudzimai wavo zvavakanga varonga.
Mudzimai wavo akangotiwo chero zvamafunga sezvo akanga asina simba rekuzvidzivisa. Mufundisi vakazoswera vachiita gadziriro sezvo vakanga wava nerwendo rwurefu manheru emusi uyu. Vakagara vafonera Jonhson kuti kune muenzi akanga achizouya usiku. Muenzi uyu vakanga vatomugadzirira kuti vaende naye kwavakanga vachienda.
 

Nguva hadzina kumira apo vakazoona kunze kwasviba. Frank akabva afona achiti akanga ari munzira kuuya kumba kwaMufundisi. Jonhson aizouya nguva dzekubuda vobva vananga kwavaisienda. Mufundisi vakaraira Frank kuti aizofanirwa kuchaya nhare asvika pagedhe vakabva vamuudza mafambiro aaizoita.
Nenguva isipi Frank akanga atosvika. Akavhurirwa achibva atambirwa nemhuri yaMufundisi nemufaro. Amai Mufundisi vakanga vasina mufaro mumoyo asi vakangouratidza havo pachiso. Semuenzi akanga ashanya akapihwawo chikafu akadya. Pava paya ndipo paakabva atungamidzana naMufundisi vakananga kuimba yavaitandara nevaenzi.
Mufundisi havana kutambisa nguva vakabva vatora tsvimbo yavo iya yaishevedzwa kunzi tsvimbo yemoto. Vakangoinongedza pahuma paFrank vachitaura mashoko emumwe mutauro. Pava paya vakazoudza Frank kuti akanga asarirwa nekuenda kudziva dzene manheru iwayo obva atambidzwa chipo chake icho chakanga chatenderwa nevekumusoro.
Jonhson akazosvika dzavakuda kutoenda pakati pahwo husiku apo akang asina nguva yekumira. Mufundisi naFrank vakatungamidzana vakananga kumota yaJonhson rwendo rwuchibva rwatotanga.
 

CHAPTER 26
PLAN FOR BULAWAYO
Jonhson akavhetemesa Larmbogini yaakanga auya nayo vachibva pamba paMufundisi. Sezvo nguva dzakanga dzafamba vaisada kusara. Nenguva isipi vakanga vatopinda mumugwagwa mukuru apo dzimwe mota dzakanga dzichisara kunge dzakamira. Mufundisi Jonhson naMufundisi Mazondo ndivo vakanga vachikurukura Frank ari zii. Akanga achiri mutsva kwavari zvimwe ainyara kutaurawo nyaya.
Semazuva ese Vafundisi vakatswinzwinya vachibva varaira Frank kuti aite zvimwechetezvo. Vakazoona vasvika pasi pemvura apo vamwe vakanga vatosvika kare. Zvigaro zvavo zvakanga zviripo nechekare kunze kwechigaro chaFrank uyo akanga achiri muenzi. Akabva apfugama pakati pemachinda semunhu akanga asati agamuchirwa muhumambo uhwu.
"Kwazivai mukoma wangu, ndinofara kuona munesu munzvimbo ino zvichireva kuti panenge pane kuwirirana pakati pedu. Saka nyaya yedu nemurume uyu yakamira sei Jonhson." Akabvunza Vicky achida kuti atange basa rake pana Frank.
 

"Nyaya iripo ndeyekusimbisa murume iyeye pabasa rekuporofita. Tinoda kuti abate basa guru mukereke ndosaka tamudana kuno." Akadaro Jonhson achitaurira Vicky mukuru vake.
"Zvavauya kuno zvanaka muchinda, muno munonzi mudziva dzvene sekuudzwa kwavamboitwa. Pano ndinoda munhu ane hana yakasimba uye kana usina hana hauna rwendo. Ndinokutendera kuita sarudzo ndisati ndatanga basa asi sarudzo yako ndiyo inokupa hupenyu kana rufu. Toenderera mberi here." Akabvunza Vicky apo Frank akabva abvuma kuti vaenderere mberi.
Vakabva vasimuka paiva nevamwe apo Vicky akadzika naFrank pasi pasi pemvura. Vakaenda kuya kwavakamboenda naMufundisi Mazondo musi vavakasimbiswa. Akarairwa kuti atswinzwinye uye adzikame panguva inenge yavakubatwa basa. Nenguva isipi basa rakanga rapedzwa kubatwa paari achibva anzi akanga ava muporofita wamandiriri.
Vakazodzoka kwaiva nevamwe apo Frank akaona chigaro chake chavapo. Ndipo pakatanga kukurukurwa nyaya dzakasiyana siyana kuburikidza nemafambiro akanga achiita basa panyika. Jonhson akabva apinza yerwendo rwekuBulawayo uko vakanga vachida kunotenga nzvimbo yekuvaka imwe kereke. Vaizonoita crusade muvhiki raizotevera.
 

Vicky achipirwa nyaya iyo akabva asimbisa Jonhson naMazondo kuti vasadzore tsvimbo. Vaifanirwa kuzodzoka zvekare pasi pemvura kana mazuva aswedera kuti simba riwandudzwe. Hazel akazovimbisawo kuti aizouya kukereke asi aida kuzobata basa ari kupraise and worship. Vasikana vake vaaifamba nawo vakabvumiranawo nazvo.
Vakaronga zvizhinji zvaifanirwa kuzoitwa sezvo vakanga wavapedyo nekuda kuisa nyika mumaoko avo.
Musangano vakazopera apo mumwe nemumwe akazonyangarika kubva pasi pemvura. Frank akabudawo nanaJonhson vachibva vazoona vagara mumota.
Jonhson akaisimudza semazuva ese vachinanga kwavamanga vabva. Rwakanga rwuri rwendo rwurefu apo vakazoona vapinda muMarondera. Frank akazosiiwa pamba paMufundisi Mazondo Jonhson achibva asimudzira kuenda kumba kwake.
Mai Mufundisi vakangotarira havo semunhu akanga asina zvekuita. Kunze kwakazochena Jonhson achibva aenda kumba kwake muMarondera makare. Zuva iri ndiro raifanirwa kuendwa KuBulawayo kunotengwa nzvimbo yekereke. Muvhangeri Sheshe naElder Marwei vakangomuka vakananga kumba kwaJonhson kuZimre park sezvo vaida kuita zvinhu zvavo nenguva.
 

Nenguva isipi vakanga vatosvika kuZimre apo vakanga vachishandisa mota yaElder Marwei.
Vakasvikotambirwa nemufaro naJonhson apo vasina kuzogara pamba apa. Varume vaviri ava vakashamisika vachiratidzwa ferrari tsvuku yakanga yakatarisa kugedhe nechekare. Ndiyo mota yavakanga vachizoenda nayo.
Muvhangeri Sheshe vakazogara kudivi ramutyairi apo vakabva vamutsa mota kuti vatange rwendo. Dzaitoita kunge hope nekuti wese ava vakanga vasati vambopinda mumota yerudzi urwu. Yakasimudzwa mota ichinopinda mumugwagwa mukuru unobatanidza Harare neMutare.
Vazhinji vairidza mabhero vachiona ferrari ichivasiya kunge vakamira. Vachisvika pamapurisa epaMabvuku vakangozarurirwa kunzi vapinde havana kumiswa. Mota yacho yakanga isiri yekujairira zvaingorema kuimisa.
Vachisvika mudhorobha havana kumbomira vakabva vapinda nemugwagwa mukuru weSamora Machel.
Yakavhetemeswa mota apo vakafamba mitunhu mota ichiita kunge iri kubhururuka. Nenguva isipi vakanga vatopinda muBulawayo. Vakabva vafonera vaKhumalo vachivaudza kuti vakanga vapinda munzvimbo.
VaKhumalo vakatoshamiswa nekuti vakanga vasina kuvatarisira nguva idzi. Vakabva vabudawo kuti vanosangana nemachinda.
 

CHAPTER 27
BULAWAYO PREPARATIONS
VaKhumalo vakanosangana nevarume vakanga vabva Harare paRailway museum tiri muMakokoba makare mavaigara. Havana kutora nguva vakabva vaenda kunoratidzwa nzvimbo yacho kuti vagutsikane vasazodemba kuti yakanga isina kunaka.
Vakafarira nzvimbo yacho vachibva vaenda navaKhumalo kuhofisi kwavo. Vakabhadhara mari yese yaidiwa sezvo vakanga vapihwa mari. Vachipedza kubhadhara mari vakaonekana apo vakagara vakoka vaKhumalo sezvo vaizouya vachiita crusade.
Mota yakasimudzwa yatarisa Harare apo yakanga yazobatwa naElder Marwei. Rwaiva rwendo rwurefu asi nekuda kwemota yavakanga vanayo rwakaita rwupfupi. Varume vakatozoshamisika vachiona vatotarira guta reHarare. Ndipo pavakaona kuti mota yavo yakanga ichimhanya kunge irikuenda kudenga kuna musiki.
Vachipinda mudhorobha kwakanga kwavakuda kusviba saka vakabva vatyaira vakananga kuZimre park nenguva isipi vakanga vasvika pamba paJonhson vachimuratidza matsamba enzvimbo yavakanga vatenga.
 

Chakava chiitiko chinofadza kuva nenzvimbo yakanga yakakura kudaro. Muvhangeri naElder vakazooneka vachibva vanopinda mumota mavo. Rwendo rwakanga rwusina kunyanyokura apo vakazoona vapinda muMarondera. Vakatanga vapfuura nekwaMufundisi vachivaudza nyaya yakanga yava mudariro.
Mufundisi vakapembera vachiona matsamba enzvimbo yakanga yatengwa yatogadzirira kuvakwa. Izvi zvakabva zvaita kuti vade kukasika kunoita crusade ikoko mbiri yavo yobva yaenda kure. Chakashamisa Muvhangeri naElder ndechekuti Mai Mufundisi havana kumbopemberawo pavakanga vachipembera apa.
Vakangozviudzawo kuti ndezvemumba mevanhu hapana anoziva zviripakati pevaviri.
Muvhangeri naElder vakazobuda vachibva vaenda kudzimba dzavo. Mufundisi Mazondo vakasara vachingopembera nemba yese vachifara kuita kunge chana chidiki chapihwa zviwitsi.
Vakazorara nguva dzaenda apo amai Mufundisi vakanga vasorara kare. Mai Mufundisi vakarota zvekare hope dzakanga dzisina kumira mushe. Hope idzi dzakanga dzine chekuita nerwendo rwakanga rwuchazofambwa nevanhu kuenda Bulawayo. Vakaeredza misodzi kuhope ikoko vachiona zvakanga zviri pameso avo.
 

Vakanga vakamira pamusoro pegomo refu vakatarira kuguta reBulawayo. Vakatarira kudaro vaiona mota dzichikwidza nekudzika dzakananga ikoko dzimwe dzichidzoka. Ndipo pavakaona vana wemukereke vakananga Bulawayo. Vakaramba vakatarira vachiona rwendo rwunoyemurika vanhu vachifara.
Vakaramba vakatarira vachibva vaona vanhu vachifara varimo muguta vachirumbidza Mwari. Mai Mufundisi vaisafara vakatarira vachiona nzira yaishandiswa nevatungamiri kurumbidza musiki. Pakudzoka kwakanga kwavakuita vanhu ndipo pavakaona rima munzira. Vakatanga kunzwa ruzha rwekubonderana kwemota pamwe nekuchema kwevanhu. Ndipo pavakaona ropa richierera mumugwagwa.
Vakazongonzwa inzwi raitaura kuti mukereke mapinda chipfukuto iwe uripo.
Vakavhunduka nemashoko aya vachibva vapepuka. Vakabva vaita zvekugara pamubhedha wavo vachifungisisa pamusoro pemashoko akanga achangobva kupinda munzeve dzavo.
Saka vaizozviitasei zvavakanga vachiudzwa kunzi mukereke mapinda chipfukuto iwo varipo? Simba rekurwira vana waMwari vaizoriwanepi iwo mberi kwavo kwakanga kwava nevanhu vane moyo yakaoma vanoda kusveta ropa revasina mhaka.
 

Vakataurira murume wavo hope dziya asi kwaingova kudzingana nemhepo. Vakabva vatonyararidzwa nerekuti unoda kuputsa kereke yangu haufari kuona ichienda mberi. Amai Mufundisi vakazongopedzisa nemashoko ekuti kana zviri zvaMwari zvichaenda mberi asi kana zvisiri zvichaparara nezita raJesu.
Mufundisi vakangozviudzawo kuti vaizotamba inorira. Vakaswera zvavo vari pamba pavo apo vaizodzokera kumvura husiku uhwu. Ndipo pavaizonoronga zverwendo rweBulawayo uye nezvese zvaidiwa.
Usiku hwakasvika vachibva vaita zvavaisiita naJonhson. Vakaona vamwe vatovapo musangano uchibva vatotanga. Ndipo pakabva papinda Vicky mudariro achiti akanga achida ropa pamusangano iwoyo. Izvi zvakanga zvisina kuoma sezvo vaikwanisa kuzvigadzirisa.
Brighton akavimbisawo kuti aizounza mabhazi ekufambisa ayo akanga ava kuzouya nendege kuti akasike kusvika. Mufundisi Jonhson naMazondo vakabvumirana nazvo apo vakanzi vatarisire mazuva maviri aitevera. Aizouya nevatyairi kubva kuSouth Africa kwaaiburukira. Musangano vakaitwa apo Jonhson naMazondo vakazodzwa kunzi vagobata basa guru vasvikako. Vachipedza musangano vakabva vanyangarika vachibuda mumvura semazuva ese.
 

CHAPTER 28 PREPARATIONS CONTINUE.
Mazondo naJonhson vakazoona wava mumota vachibva vatotangisa rwendo. Ndipo pavaikurukura mafambisirwo aizoitwa musangano vakanga uri mberi kwavo.
"Saka tichafambisa hurongwa uhwu sei nhai Mufundisi Mazondo? Hurongwa hwakaita seuhwu haudi kunonokerwa." Akabvunza Jonhson akatarisira kunzwa mhinduro.
"Apa hapachada zvekuti tinoramba tichitenderera, simbi inoda kurohwa ichapisa togara taenda nenyika. Svondo rinotevera iro rinofanirwa kushandwa tichiita gadziriro yerwendo. Rwendo irworwo rwunenge rwusingadanwi anonzwa." Vakapindura Mufundisi Mazondo vachiedza kusimbisa rwendo.
"Ipapo Mufundisi ndinokutsigirai. Sekuziva kwandinoita gadziriro yacho inenge ichisanganisira kuzivisa vagari wenzvimbo yacho nezveukuru hwenyu zvinoita kuti vazouya nehuwandu hwavo." Akadaro Jonhson achiwedzera pane zvakanga zvataurwa naMufundisi.
 

"Izvo ndizvo chaizvo kuti vanhu vanofanirwa kutanga vaziva vasati vaona. Hazvizoite kuti tingoerekana tapinda munzvimbo tisina kana anotiziva. Zvinoreva kuti tinofanirwa kutumira vanhu vachanogara svondo rese vachishambadza kereke yedu nemabatiro ayo." Mufundisi Mazondo vakataura apo Jonhson akabva agutsurira musoro.
"Izvozvo ndinobvumirana nazvo Mufundisi. Svondo yatirikupinda iyi tinofanirwa kutsvaga mutori wemavhidhiyo anenge achitora zvese zvichaitika. Pane vachauya kuzopupura uye vamwe vatichaporofita zvose izvi zvinofanirwa kutorwa vhidhiyo togadzira marekodzi." Mufundisi Mazondo vakanyemwerera vachinzwa Jonhson achitaura mashoko aya.
Vakabva vatoronga matambiro avaizoita nyaya yacho. Vhidhiyo yaifanirwa kuzotorwa uye yaifanirwa kuzogadzirwa nanamazvikokota nekukasika. Vaifanirwa kuzotsvaga projector zvakare kuitira pavaizosvika panzvimbo dzinoungana vanhu vaikwanisa kungoisa vhidhiyo vanhu vachiona.
Zvese izvi zvaisada nguva sezvo Jonhson aiva nevanhu vaaiziva vaiita mabhizimisi aya. Akabva afonera Boss Madzo achimuudza nhau yake yaakanga anayo. Boss Madzo vakabvuma kuti vaizouya vachiita basa ravo.
 

Chikamu chekutanga chakanga chapfuura kwakanga kwasara projector. Jonhson akabva afonera mumwe waaiziva aishevedzwa nezita rekuti Boss Muchinda. Ndiye aiita zvemaprojector saka vaizotenga kwaari. Akabva atodaira achivaudza kuti yaivapo.
Akatomboshamiswa kuona foni yaipinda nguva idzodzo apo Jonhson akazomuudza kuti akanga ari kumashure kwenguva.
Chikamu ichi chakanga chapfuura yakanga yava nguva yekuronga kushambadzwa kwaizoitwa basa raMufundisi.
Mundisi Mazondo vakazovimbisa kuti vaizotaura naElder Mududu kuti vatsvage chikwata chavaizoenda nacho kuBulawayo nechipiri.
Vaizotenderera neguta reBulawayo vachisimbisa kuti vanhu vazouya nehuwandu hwavo. Rwendo rwakachovhwa vachikurukura apo vakazovhunduka vachiona vapanda muMarondera. Jonhson akazosiya Mufundisi Mazondo pamba pavo achibva asimudzira akananga kumba kwake.
Mufundisi vakangorara zvishoma vachibva vamuka vachimbotenderera nechivanze chavo. Ndipo pavakazofunga kuti vane munhu wavakanga vachida kuzotaura naye. Vakaburitsa foni yavo vachibva vatanga kutarisa manhamba aivamo. Vakazoona vasvika panhamba yaElder Mududu.
 

Vakachaya panhamba iyoyo iyo isina kutora nguva kudairwa. Vakakurukura Mufundisi vachibva vapira nyaya yavo. Elder Mududu vakabvumira padenga apo vakati nyaya yekutsvaga vanhu yaisava hombe. Zvinhu zvaingoda zuva rimwechete rinova zuva resvondo.
Vachipedza kutaura Mufundisi vakabva vadzokera havo mumba mavo. Mazuva akafamba apo vakazoona vasvika zuva resvondo. Mabhazi akanga azotumirwa naJonhson ayo aizotakura vanhu kuenda kuBulawayo. Ndiwo musi waaizopembererwa sezvo akanga achiri matsva.
Mufundisi vakamuka vachibva vagadzirira kuenda kisvondo. Mai Mufundisi pamwe nevana wavo vaviri vakabva vati vakanga vasiri kuzoenda kukereke ikoko. Mufundisi vakada kumboshandisa chisimba asi vakakundikana.
Vakabuda vachibva vatyaira mota yavo yakananga kukereke. Nenguva isipi vakanga vasvika vachibva vatoona mota dzakazara kuita kunge dzekuramwirwa. Vakapinda mukati vachiona kumberi kumire vasikana wePraise and worship vachiimba zvinonwisa mvura. Vanhu vakatombofunga kuti vasvika pagedhe rekudenga wanzwa kuimba uku. Mufundisi vakasvikogara pachigaro chavo chemazuva ese.
 

CHAPTER 29 WARANGARIRWA BULAWAYO
Vana wevanhu vakaimba zvinonwisa mvura zvekuti vazhinji vakanga vachinamata nhema vakatendeuka. Boss Madzo vakanga vatosvika kare vakanga vatotanga basa ravo rekutora mavhidhiyo. Vaimbi wepraise and worship vachipedza kwakabva kwapihwa mukana kuna Mufundisi kuti vakushe shoko. Mufundisi Mazondo vakabva vasimuka kuti vatange kuparidza.
"Nhasi ndinokutendai vana vaMwari nekuuya kwamaita nehuwandu hwenyu. Ukaona vanhu vachiwanda pakereke zvinoreva kuti parikubatwa basa rakanaka.
Ndinoramba ndichikutendai zvekare mose munotsigira basa randakatumwa iri kuti riende mberi." Apa vanhu vakanga vakanyarara vachida kunzwa mashoko anotevera.
"Nhasi handina mashoko akawanda asi ndoda kungokusimbisai kuti musimbe pakunyengetera munokunda. Kana uchida chakanaka itawo chakanaka uone kuti hauchiwane here. Kana uchida kutenga mota ipa Mufundisi chegumi unoitenga mangwana chaiye." Apa pakamboita maungira eruzha vanhu vachifara.
 

"Mungaseka zvenyu asi zviedzei muone kuti hamukomborerwe here. Mukoma Jonhson vakazviedza vakakomborerwa nechipo chebasa raMwari ikozvino wava kuporofita uye wava Mufundisi. Ndizvo zvinoita zodzo yaMwari izvozvo. Ukapa uchapihwa nekukasika zvichienderana nekuti vapa zvakawanda sei." Pakaita maungira zvekare vamwe vachipotsera mari kumberi kwakanga kumire Mufundisi.
"Nhasi ndinoda kungoti warangarirwa guta reBulawayo, warangarirwa nemunhu waMwari. Rakakomborerwa guta rinotsikwa netsoka yemunhu waMwari nekuti richakomborerwa. Bulawayo zvauri guta ramadzimambo mauri muchatsika muzodziwa akazodzwa kukunda madzimambo ako uye uchasara nemakomborero.
Munhu waMwari arikuuyako nekukasika." Vanhu vakaridza mhururu nemiridzo vachinzwa mashoko akanga ataurwa naMufundisi Mazondo.
"Vana vaMwari ndinoda kuti tibude nehuwandu hwedu tiende kunobata basa muguta reBulawayo. Kune Makomborero akakumirirai ikoko ngatisunungukei tiende. Ndaona mucherechedzo wevana waMwari vachifamba munzira yegoridhe yanga ichipenya kwazvo. Ndaona vana vachinhonga goridhe zvekare munzira imomo." Vakataura Mufundisi vanhu vachibva vaita ruzha zvekare.
 

Vanhu wese vakasarudza kuenda kunozvionera ikoko. Mufundisi vakazogara pasi apo pakazosimuka Elder Mududu. Vaida chikwata chekuzoenda nacho kuBulawayo kuti vafanoparidzira shoko vasati vanobata basa. Apa vanhu vaiita kurwirana kuenda hapana aida kusara.
Vakazongosarudza gumi nevaviri chete avo vaizobuda nechipiri. Vakasimbisawo vanhu kuti vasununguke vabude nehuwandu hwavo kuenda kunorumbidza musiki. Vakavimbisa makomborero kuvanhu ayo aizobva kumuzodziwa waMwari.
Elder Mududu vachingogara pasi pakabva papihwa mukana kuvazodziwa waMwari vakanga vakanga vachida kuporofita. Mukati mevanhu makabva masimuka muchinda uya anonzi Frank kuti ataure. Vazhiji vakashamisika asi vamwe ndiwo vakazorangarira kuti zvakanga zvamborehwa musvondo rakapfuura.
"Nhasi ndinopa mbiri kuna Musiki naMufundisi zvese. Ndinofara nezvandiri muzuva ranhasi nekuti hazvina kuuya neni asi naMufundisi. Ndiwo vakandigamuchidza ropafadzo nazvino ndinooneswa zvakavanzika zveukuru hwaMwari. Itai zvakanaka muonewo." Akataura Frank achibuda muchaunga achienda kumberi kwevanhu.
Nenguva isipi akanga atomira kumberi kwevanhu avakubata basa.
 

"Ndirikuona vanhu vari parwendo rwatakatarisana narwo takananga Bulawayo. Rwendo urwu ndaona rwasiya makomborero muguta reBulawayo ndikaona vazhinji vachisunungurwa. Ndaona zvirema zvichifamba ndikaona vazhinji kwazvo varwere vachiporeswa.
Zvechokwadi Bulawayo warangarirwa." Vanhu vakamboita ruzha zvekare vachirumbidza Frank. Frank akaenderera mberi achisimudza vanhu achivaudza nyaya dzavo dzaakanga achioneswa. Muchinda uyu akanga atosimbiswa zvekuti kana tsono yakafushirwa muvhu aiinhonga. Vanhu vaingoridza mhururu vachinzwa Frank achifamba neshoko. Mufundisi Mazondo naJonhson vakanga vasina zvekutaura musi uyu saka Frank achigara pasi vakabva vapa mukana kune vakanga vachida kuoupura.
Apa ndipo pakanga pasingadanwi anonzwa manje. Wese vakanga vaporofitwa svondo rapfuura vakanga vachipupura kusunungurwa. Vakawanda vakanga vachitenda basa guru raMufundisi. Humwe hurongwa hwese hwakazoitwa kusanganisira hurongwa hwezvipo. Apa ndipo pakanga pava kuzoratidzanwa zvishandwa nekuti hapana akanga achida kusara. Hapana zvekare aida kukundwa kubvisa mari yakawanda nemumwe.
Mufundisi vaingosekerera havo vachiona mari isingazivani pamberi pavo. Kereke yakazopera vanhu vachibva vaenda kudzimba dzavo.
 

CHAPTER 30
TRIP TO BULAWAYO
Mufundisi vakasara nehutungamiri hwavo zvavaisiita svondo yega yega. Ndipo pavakaverenga mari vakaona yakapeta yesvondo rakapfuura katatu. Mufundisi vakazorongawo kuti vaizotengawo mota ine chiremera kuitira kwavakanga wavakuda kuenda.
Vakabva wavimbisawo kutengera vamwe vakanga vari muhutungamiru uhwu mota dzerudzi rwemaToyota Legend. Basa rese iri rakabva rapihwa Norest uyo aiona nezvemari. Mufundisi vaizonotsvaga yavo yavainzwa kuda nemoyo wavo. Jonhson akavaudzawo kuti zvake zvakanga zvakaringana.
Vachipedza musangano mumwe nemumwe akabva ananga kumba kwake. Mufundisi vakatyairawo vakananga kumba kwavo. Nenguva isipi vakanga vatosvika pamba pavo.
Vakasvika mudzimai wavo achishaura nziyo dzokurumbidza pamwechete nevana wavo vaviri. Mufundisi vakaramba vakamira vakatarira vachinzwa pachiimbwa kambo kekuti shara yako kune nzira mbiri.
 

Kambo aka kaivanzoita kuti Mufundisi vapinde panaMwari mazuva avo chaiwo vachamushumira pachokwadi. Vakazongopfuurira vachinosiya kabag kavo kavakanga vakataura vachibva vadzoka. Mai Mufundisi ndiwo vakabva vatanga kubvunza kuti kwakanga kwaswera sei kukereke.
"Ungagobvunza zvekukereke wadii kuuya kuzozvionera?" Kupindura kwaMufundisi kwakauya sechibhakera munzeve dzemudzimai wavo asi akazorangarira kuti aigona kuchivhika.
"Kuuya kukereke ndinoda chose baba wemwana asi zvunoda ndichinamata Mwari wechokwadi kwete kunamatiswa zvifananidzo." Mufundisi vakaita hasha vachinzwa mashoko aya zvekuda kuregedzera mudzimai wavo mbama. Vakazokasika kuzvidzora varangarira kuti vaizoshatisa zita rekereke guhwa rafamba.
Chemusi uyu vakazongorara havo asi pfungwa dzaiva kumota yavakanga vachazotenga. Kuseni havana kuda kumirira chikafu vakabva vabuda vakananga kuSam levy kuBorrowdale.
Vakasimudza mota yavo vachienda ikoko sezvo kuri iko kwakanga kuine mota yavaida. Nenguva isipi vakanga vasvika pagaraji raitengeswa mota.
 

Garaji iri raitengeswa mota dzerudzi rwemercedes benz chete. Mufundisi vainyemwerera havo vachitenderera apo vakanga vasati vaona mota yavaida. Vakazosvika pane imwe benz yerudzi rwe4matic gle 400d vachibva vamira ipapo. Ndiyo mota yakanga yatora moyo wavo.
Semunhu akanga asina nguva yekutambisa vakabva vaburitsa 165000 yaidiwa pamota iyoyo. Vakazopihwa mutyairi uyo aivabatsira kunosvitsa mota yavo kumba. Vakabuda vakatungamidzana apo vakambochovha rwendo rwurefu.
Mutyairi uya akasvitsa mota yaMufundisi kumba achibva adzokera kubasa kwake. Mufundisi pavaitarisira kuti mhuri yavo ichapemberera mota itsva vakaona zvisirizvo. Mudzimai wavo akabva avaudza kuti aisazopemberera mota yaasingazive kuti yauya nenzira ipi. Mufundisi vakazongozviudza kuti vaizoona zvekuita nemudzimai uyu.
Chipiri chakazosvika zvinhu zvese zvava panzvimbo. Projector yakanga yavapo uye boss Madzo vakanga vapedza kugadzira vhidhiyo yekuchechi. Elder Mududu vakangotorana nechikwata chavo vachibva vapihwa bhazi nemutyairi. Rwendo rwakatangwa vachibuda muMarondera vakananga Harare. Mubhazi akanga ari mafaro chete kusingadanwi anonzwa.
 

Nenguva isipi vakanga vapinda Harare vachibva vatora mugwagwa unonanga Bulawayo. Rwendo urwu rwakanga rwakareba asi mutyairi wacho aitoita kunge akambotyaira ndege. Airivhetemesa bhazi zvekuti Bulawayo paimuitira pedyo. Zuva rakazosvika pakurova nhongonya wavakupinda muGweru.
Ndimo mavakambotenderera vachishevedzera kuti vanhu vagouya kuBulawayo nehuwandu hwavo.
Vaingonzwa miridzo chete vanhu vachipemberera. Bhazi rakazosimudzwa rakananga Bulawayo kwavaizonobata basa guru.
Nenguva isipi vakanga vasvika paBulawayo centre vachibva vagadzira projector kuti ione mavhidhiyo. Pasina nguva vakanga wavakutoridza vhidhiyo iya yemusi wesvondo yaitorwa naBoss Madzo. Vanhu ndipo pavaidanwa vakadairaka apo vasina kutora nguva kuungana.
Vakomana nevasikana vakanga vari pabasa iri vakabva vatanga kupa vanhu maflier kuti vagozvionera wega nekuzvisarudzira. Vanhu wese vaipfuura neapa vaibva vachisekerera kuita kunge vatotambira makomborero. Sezvo nguva dzakanga dzisingamiri kufamba bhazi rakazosimuka richibva apa. Rakazomira rasvika paTshulu Tsha Nabe lodges panova ndipo pavaizorara.
 

CHAPTER 31
CHOTSVA PABULAWAYO
Mumwe nemumwe akapihwa kamuri rake raiva nezvese zvinotarisirwa kunzi zvinodiwa nemunhu. Husiku hwakatoita hupfupi apo vakazomuka vachipihwa kudya kwemakuseni. Vachipedza kudya kwemakuseni Elder Mududu vakabva vatanga kutotenderera neguta reBulawayo vachishevedzera kuti vanhu vagouya nehuwandu hwavo.
Pakanga pasingadanwi anonzwa apo vanhu vakanga vatononokerwa necrusade yacho. Vamwe vaitoita kunge vakanga vatotambidzwa makomborero muzodziwa asati auya. Svondo rese ravakagara ikoko rakavasiya vaine chivimbo chekuti vaizosiya nhoroondo muguta umu.
Vakasarudza kusimuka iri svondo apo vaizosvika vanhu vari pakereke.
Rakasimudzwa bhazi ravakubuda muguta reMadzimambo rakananga Harare. Machinda akana aina Elder Mududu akanga aine mufaro une kakusuwa mukati. Vaifara kuti vakanga vabata basa guru asi chaisuwisa inyaya yekuti vakanga wavakusiya guta iri vachiri kuda zvemo.
 

Rakavhetemeswa bhazi zvekuti rwendo rwacho rwakatoita rwupfupi. MuHarare havana kumira vakabva vatonanga kuMarondera. Vakasvika vanhu vari pakati pevhangeri apo Mufundisi akanga achivafundisa.
Mufundisi havana kuzotora nguva refu apo vakazosiira Elder Mududu kuti vambotaurawo mashoko avakanga vainawo. Vakabva vatomira pamberi pevanhu kuti vataure.
"Vana vaMwari ndinofara kumira pamberi penyu ndichikuudzai nyaya inofadza. Rwendo rwatakafamba rwakanga rwuri rwurefu asi rwakanga rwune makomborero. Ndinofara kuti vanhu varikutenda uye vakamirira zuva guru ratiri kuzoenda ikokoko." Pakamboita maungira eruzha vanhu vachinzwa mashoko aya.
"Takatenderera neguta rese reBulawayo tikavaudza kuti kune muzodziwa waMwari arikuuya. Vakatambira shoko ratakavaudza kunge vakanga vachiona muzodziwa wacho. Vana vaMawari shoko randinokuudzai nderekuti nzira yakachena uye kumberi kune mufaro chete.
Ndaona guta reBulawayo randengendeka nekusvika kwemunhu waMwari. Mufundisi Mazondo naMufundisi Jonhson basa rakakumirirai vanhu vanoda kupona." Pakaita maungira ekufara zvekare apo Elder Mududu vakanga wava kunogara pasi.
 

Rwendo rwakanga rwatogadzirirwa apo vanhu vaizomuka mangwana vakatogadzirira kuenda kubasa raMusiki. Mota dzevatungamiri dzakanga dzazotengwa dzakapembererwa kusanganisa neyaMufundisi Mazondo. Vachipedza zvemusi uyu vanhu vakabva vananga kudzimba dzavo. Vamwe vaida kukasika kuzorora sezvo kwaisazodanwa anonzwa zuva raitevera.
Mufundisi vakarara vachigadzirira zvinhu zvavo kuitira kuti vagofamba zvakanaka. Mai Mufundisi vakanga vakangotarisa hapana zvavaitaura. Nechemumoyo vaingoti dai Mwari anzwira vana wevanhu tsitsi nekuti hapana zvavanoziva. Mufundisiwo nechemumoyo vaingoti mukadzi iwe hauna nguva uri panyika ucharisiya sadza. Vakazopedza kugadzira zvinhu zvavo vachibva vapedza.
Kuchiedza vanhu vakaita chipata pata kuenda kukereke kunova ndiko kwavaizotangira rwendo. Mufundisi vakatyairawo vakananga ikoko sezvo vaizofamba pamwwechete.
Vakazadzwa nemufaro vachiona vanhu vatoungana vanonokerwa nerwendo. Rwendo rwakazotanga apo vanhu vakazadza mabhazi mashanu. Mabhazi akatungamira mberi mota dzevatungamiri dzichitevera. Vanhu vaiona vaifunga kuti kurikuendwa kumuchato.
 

Rwendo rwakanga rwakareba kunyangwe zvazvo vakapinda muBulawayo achiri masikati. Rwendo rwakachovhwa apo vakazoona vasvika parailway museum. Vachingobva parailway museum vakabva vapinda muna Khami road. Vakangofamba mbijana vachibva vasvika paiva nenzvimbo yavo yavakanga vatenga.
Vanhu vakaswera vachigadzira nzvimbo pamwe nekuisa tende apo vamwe vakambotenderera vachieuchidza vanhu kuti manheru kwakanga kusingadanwi anonzwa. Sezvo nguva dzichifamba mutambo vakazotanga apo vanhu vakatanga kuuya nehuwandu hwavo.
Chikwata chepraise and worship chakanga chichiimba nemanzwi anotora moyo apo chaitungamirwa nasisi Hazel. Manzwi avanasikana nevanakomana vaiimba apa aitora moyo zvaikoka vakanga vakarara mudzimba umu.
Nenguva isipi tende rakanga risisina pekufema napo nekuda kwevanhu vakanga vakazara uye vamwe vakanga vachiri kuuya. Mufundisi vakazosimuka apo vakanga vatogadzirira kubata basa. Tsvimbo yavo yemoto yakanga iri mumaoko apo yakanga yagadzirira kubata basa. Vakangairereka kudivi kamwechete vachibva vaona vanhu vachidonha nedivi. Vakaidzosa vachibva vaona vanhu vachimira zvekare zvavakanga vakaita. Vanhu vakabva vawedzera kuita ruzha.
 

CHAPTER 32
BLOOD BATH PAHIGHWAY
Ruzha rwakaitwa apa rwakaita kuti vanhu varambe vachiwanda apo Mufundisi vakamboshaya kuti vakanga vachibvepi. Vamwe ndivo vakanga vatyaira mota dzavo kubva kuGweru kuzoona munhu waMwari. Mufundisi Mazondo vakazoenderera mberi wavakutaura mashoko avakanga vainawo.
"Mwana weBulawayo ndauya kuzokusiira ropafadzo, varangarirwa mwana weBulawayo vatsikwa netsoka yemunhu waMwari. Munhu waMwari haangapinde muguta akabuda asina chaarisiira. Tambirai makomborero auya kwamuri ayo mufare mufarisise." Vanhu vakawedzera kuita ruzha rwekufara vachinzwa mashoko aya. Hapana akanga asingade makomborero wese vaiita kubvumira padenga.
"Ndakaona guta rino rakakombwa negoridhe uye raiva nenzira dzegoridhe. Ndikaona varume vakanga vakapfeka zvichena vakarikomba vakandiudza kuti pinda muguta iri. Nazvino ndinongoramba ndichiti rakomborerwa." Nemashoko aya chikwata chepraise and worship chakabva chaita manyemwe.
 

Sisi Hazel vakabva vatoshaura kambo apo inzwi ravo raiita kunge riri pamagetsi. Vaiti ukanzwa kuimba kwemwanasikana uyu vaitofunga kuti vasvika pamusuwo wekudenga. Vakomana wemagitare vaibva vabuda shavi chairo kuita kunge vakazvarwa vachimaridza. Vachipedza Mufundisi vakabva vaenderera mberi.
"Ndinokutenda mwanasikana nekushaura zvinonwisa mvura, Mwari vakukomborere vakuitire zvidhafu dhafu. Ndirikuona vamwe vachienda nemakomborero nhasi chaiye kana vachitenda. Kana paine vanotenda ngavasimudze maoko tione. Nhasi ndatumwa kuzodzinga mweya inotambudza vana wevanhu." Hapana akanga achida kusara pakusimudza maoko chaitova chipata pata.
Mufundisi ndipo pavaidanwa vakadaira vaibva vaita manyemwe. Vabva vanongedza tsvimbo yavo iya muchaunga makanga makasimudzwa maoko. Vanhu vakatanga kupunzika vamwe vachiumburuka. Vamwe ndiwo vaisvetuka svetuka.
"Ndinoraira mweya yerima ibude muvana wevanhu isavatambudza. Mweya yetsvina budai muvana wevanhu ndati budai." Mufundisi vanoshevedzera vakanongedza tsvimbo yavo kuchaunga.
 

Vamwe vakatanga kuumburuka vachichema zvinonzwisa tsitsi. Vamwe ndiwo vaichema vachiti tiregerereiwo munhu washe tatsva. Mufundisi vaibva vawedzera kuita manyemwe vobva vatoramba vakanongedza tsvimbo yavo.
"Calm down now, Masunungurwa vana vaMwari. Hatisati tatanga mutambo uchiripo. Ndinotenda kuti mese mauya pano hamudzokere makadaro, guta rino richava nenhoroondo." Vakataura Mufundisi Mazondo vachiita kunge vari kusvikirwa.
Svondo rese rakapera Mufundisi Mazondo naJonhson naFrank vachibata basa. Musi wekupedzisira ndipo pakanga pasingadanwi anonzwa. Maporofita matatu akanga achibata basa zvekuoneka chaizvo. Mumwe muchinda akauya ari pawheelchair achibva agadzwa kumberi kwechaunga. Mufundisi Mazondo naJonhson ndipo pavakabudirwa neshavi Frank achibata nerumwe rutivi.
Muchinda uya akangosimuka achibva atanga kutenderera achirumbidza basa rakanga rabatwa. Vanhu wese vakanga varipo vaiombera maoko vachifarira basa rakanga rabatwa apa. Vakawanda vakazouya nehurwere hwaityisa apo vaizodzokera vapora. Vamwe vakanga vakatyoka makumbo nemaoka vaibva vapora.
 

Zuva iri rakasiya nhoroondo apo rakanga rakasiyana nemamwe mazuva ese. Mufundisi vakazovhara musangano vanhu vasati voda apo vaikumbira kuti vaite rimwe svondo zvekare. Mufundisi vakazongovimbisa kuti vaizodzoka zvekare mumazuva aitevera.
Mabhazi akazosimuka avakubuda muguta iri akatarira Harare. Vatyairi vacho vaitoita kunge vaityaira ndege iwo ari mabhazi. Hazel akanga akagara munerimwe remabhazi iro rakanga rakatungamira mamwe.
Wavakuteremuka pamateru anosvika paroud about yepaKuwadzana ndipo paakabva anyangarika zvakavhundutsa aiva padivi pake.
Mutyairi webhazi akazongoerekana atarisana nenyoka kumberi kwake. Nyoka yacho yakanga yakakura zvekuti kana shato zana dzaisapinda pairi. Mutyairi ndipo paakati rega ndiinzvenge apo yakanga yava mhere mhere mubhazi. Mukunzvenga bhazi rakabva ratadza kugadzikana richibva rarara nemanhede.
Rimwe rakanga richitevera mumashure rakaedza kuda kunzvenga rakanga radonha apo rakanoyambukira mhiri kwenzira. Rakasvikorohwa negonyeti nepadivi richibva rapidiguka katatu. Rakabva razorora rakadaro. Vamwe vakazosvika vachiona nyatwa iyi apo ropa rakanga roita zvekuerera mumugwagwa.
 

CHAPTER 33 AFTER PAIN
Nenguva isipi vanhu vakanga vatoungana vachiona nyatwa iyi. Vatyairi wemabhazi aitevera kumashure vakaita kunge dzatamba nepwere vachiona chiitiko chinotyisa kudai. Mufundisi nevamwe vatungamiri vakanga vachitevera mumashure vakazosvika vachiona nyatwa iyi yatoitika.
Mufundisi Mazondo vakaburuka mumota mavo vachienda pakanga paine mabhazi aya. Murume mukuru akambopukuta kumeso katatu achida kunyatsoona kuti zvaiva mumaziso ake ndezvechokwadi here.
Vakazocheuka vachida kuona akanga avakwenya apo vakaona ari Jonhson. Haana kuda kutambisa nguva akangovazevezera kuti zvatoita. Mufundisi vakangogutsurira musoro kureva kuti vakanga vazvinzwa uye hurongwa hwakanga hwabudirira.
Hongu zvairwadza kuona rufu rwevanhu vakawanda kudai asi hurongwa hwezvaidiwa hwakanga hwafamba. Mapurisa nemaambulance vakazosvikawo kuti vanunure vanhu vakanga vari munyatwa iyi.
 

Chakava chinhu chinorwadza kuona kuti pavanhu vakanga vari mamabhazi aya mumwechete ndiye akanga ararama. Vamwe wese chakanga chava chando zvekuti maambulance akapinda basa kuvatakura vachirnda kumochari.
Vamwe vakazoenderera mberi vachipedzisa rwendo asi mufaro vakanga vapera. Zvakanga zvakangooma kuti vanhu vachibva kunosiya nhoroondo kunerimwe guta votadza kusvika vakakwana. Tsaona iyi yakava nenhoroondo sezvo zvakanga zvisingatsanangurike kuti pafa vanhu vanodarika zana.
Jonhson akazosara muZimre vamwe vachienderera mberi nerwendo. Mufundisi Mazondo vakazosvikawo nevamwe vatungamira wavo apo vakapinda basa kuzivisa hama dzevakanga vafa mutsaona yebhazi.
Yakarara iri mhere mumusha weMarondera vanhu vachichema rufu rwakanga rwavinga vadikanwa wavo nenzira inosuvisa.
Vapedza basa rekuzivisa vanhu vakazotyaira vachienda kumba kwavo. Vamwe vatungamiri vakatyairawo vachienda kudzimba dzavo. Mufundisi vakasvika nekungopinda mugedhe mavo vakanyarara. Vakasiya vanyatsoona kuti mota yavo yavharika vachibva vapinda mumba.
 

Mai Mufundisi vakatarisa murume wavo vachibva vaona kuti pfungwa dzakanga dzisiri panzvimbo. Ndipo pavakabva vafunga zvekubvunza.
"Ndimika makambofamba rwanga rwurisei rwendo. Vakapona here vanhu uye mafamba zvakanaka here." Kubvunza kwemudzimai uyu kwakambobata Mufundisi vachishaya kuti votangira papi. Hongu vanhu vakanga vapona uye vakanga vasiya nhoroondo kuBulawayo asi pakudzoka zvakazoenda nepamwe mufaro ukapera.
Pahurongwa hwavo zvakanga zvafamba asi zvaimbovaremera kwechinguva. Zita ravo raisazobva pamiromo yevanhu kunyanya panguva iyi yakanga yava kukura kereke.
"Mudzimai wangu rwendo takafamba zvakanaka uye tasiya vanhu vachitenda chaizvo. Basa takabata asi pakudzoka zvazoenda nepamwe. Mabhazi maviri edu abheuka uye vanhu vafa zvinopisa tsitsi. Pavanhu wese iwavo kwararama munhu mumwe chete Mukoma Kudzi." Amai Mufundisi vakapera simba vachinzwa mashoko aya. Vakazoerekana vaenda kuimba yavo yekurara apo vakatanga kuchema variko.
Zvinhu zvairwadza kunzwa kuti vanhu vanofa kunge huku. Chakanyanya kuvarwadza inyaya yekuti vakanga vambozviudzwa kuhope.
 

Neshungu vakazoerekana wava kunamata vachibvunza musiki kuti sei zvadaro. Shungu dzakaramba dzakavabata vachichema kuna musiki misodzi ichierera. Ndipo pavakanzwa kutaura munzeve mavo vakavhunduka sezvo zvakanga zvisati zvamboitika kwavari.
"Murandakadzi nhau yako yanzwikwa asi hazvaigona kumanikidza nguva. Hongu vakanga vazarurirwa ukambonyengetera asi vakaipa akanga akamirawo nesimba. Zvichakadaro ndinokuzivisa kuti hupenyu hwako huri panjodzi memurume vaunogara naye. Kuna hurongwa hwekuvigwa kwevanhu hwapera ndichakuudza zvekuita uzvichengetedze nekuti urikunzi urikuonesesa. Kubva zvino vhara muromo vako ichakwana nguva yekutaura." Inzwi riya richipedza kutaura rakabva ranyarara.
Mai Mufundisi vakamboramba vachieredza misodzi vakapfugama apo vakzosimuka. Kunze kwakasviba kukaedza apo Mufundisi vakamuka vachifambisa nyaya dzekuvigwa kwevakanga varasikirwa nehupenyu.
Yakava mhere muguta apo vanhu vakanga vari panguva yekuchema hama dzavo. Hurongwa hwakafambiswa apo Mufundisi vakamira mira kupa rubatsiro kuti vanhu varerukirwe. Vanhu vakazosvika pakuviga hama dzavo vachibva vadzokera kumisha yavo.
 

CHAPTER 34
NEW MISSION AHEAD
Vanhu vachipedza kuviga hama dzavo pakamboita svondo rese guta reMarondera risina mufaro. Mufundisi vakambosarudza kuvhara kereke kwerimwe svondo zvakare kuti maronda aiva pakati pemoyo yevanhu amboserera.
Mumwe musi Mufundisi vakafonerwa naJonhson vachinzi kwakanga kuine musangano mukuru vaida kuti munhu wese ange aripo. Mufundisi vakagadzirira vachibva vafonerawo Frank kuti vamuudze nyaya yakanga iripo. Vanotaura vanoti yatsika dope yanwa kureva kuti Frank akanga atopindawo mazviri.
Husiku huchisvika vakabuda vakananga kumota yaJonhson yavaigara vachifamba nayo nguva nenguva. Mota yakasimudzwa apo rwendo rwakanga rwatotanga. Yakavhetemeswa mota ichinopinda mumugwagwa mukuru.
Rwaiva rwendo rwurefu apo vakazoona vasvika pasi pemvura. Chikwata chese chakanga chiripo musi uyu hapana asina kuuya. Nenguva isipi vakanga vagarisana pazvigaro zvavo.
 

Vicky akabva apinda mudariro kuti ape hurongwa hwakanga huri mudariro musi uyu. Asati apa hurongwa akabva atanga nekutenda.
"Ndinoda kukutendai zvikuru nebasa ramarikubata munyika umu. Ndinonzwa kufara ndikaona tichiita chinhu chobva chabudirira. Nazvino ndinofara kuti ropa rataichemera takazoita rekuramwirwa chaiko zvekuti kwava kana tikaita imwe nguva tisina kudeura rimwe tinongorarama murambe muchishanda nesimba zvamakaita zvinodadisa." Akadaro Vicky vanhu vachibva vatanga kuombera maoko. Akazoenderera mberi nenyaya yake.
"Nyaya huru yandinaya muzuva ranhasi imwechete. Haina kunyanyokura zvakanyanya asi inogona kukura kana ikasabatwa zvakanaka. Nyaya iripo ndeyehurukuro yatakamboita paya tichiti tinoda humambo hwenyika.
Mukoma Steve mavapapi nenyaya yedu." Vicky achipedza kutaura akabva amirira Steve kuti ataure.
"Ichokwadi kuti ndakanga ndakakuvimbisai kuti humambo hwenyika ndichahutora hwouya mumaoko edu. Hongu ndanonoka kuzvizadzisa nekuti hazvaigona kuti ndimanikidze nguva isati yandikwanira. Kutaura kwatiri kuita kuno ndatogadzirira kubata basa uye handina mazuva ndiri kuzoribata." Vanhu vakabva vamboomberera Steve maoko achibva aenderera mberi.
 

"Sezvandakataura paya kuchaita nzara uye vanhu vachatambura zvichaunganidza vatungamiri wepasi pano. Ndipo panenge patotangira basa redu uye kana tapinda muhutungamiri tichaisa mitemo yatinoda munyika uye mukereke kunyanya. Ndiverengerei svondo chete ndinenge ndatotanga basa." Vanhu vakauchira zvekare vachinzwa mashoko aya.
Vicky akazosimbisa kuti basa iroro rigobatwa uye taifanirwa kuzoribudirira. Mufundisi vakazopinda mudariro apo vakanga vavakupa chichemo chavo chezvaivashaisa mufaro pabasa iri.
"Pamusoroi dare rose, pamusoroi mambokadzi. Ndinofara kuti basa tirikubata uye ririkufamba zvakanaka. Asi ini ndakazvimiririra ndine chinhu chimwechete chichiri kundivhiringa munzira yangu, mudzimai wangu anopesana neni pane zvese zvandinoronga maererano nekereke uye anooneswa zvese zvatinoita dzimwe nguva anooneswa nezvatinenge tichironga. Kana zvichibvira tinofanirwa kuona zvekuita naye." Pakamboita runyararo pasina aitaura.
Vanhu vakambotarisana apo vaifunga kuti nyaya iyi voitamba sei. Vanhu vakaita sana mai Mufundisi vaida kuronga tsoro makachenjera nekuti vaigona kuoneswa zvamuri kuvarongera.
 

"Ipapo regai gare tapedza dambudziko racho Mufundisi, mukamurwisa muri imi hazvibude zvakanaka.
Ndavakutobuda izvozvi ndakananga ikoko imi munozosara kubva kuno ndapedza basa. Hazvina mhosva mukaona wava chando nekuti vari kukanganisa basa kuti riende mberi." Hazel akadaro achipindura nhau yakanga yataurwa naMufundisi. Mufundisi havana kuita nharo nazvo uye Vicky akabva abvumira padenga.
Hazel akabva angonyangarika pakare achibuda mumvura umu. Musangano vakasara uchienderera mberi apo vakazoupendera vachisimbisana kuti basa ngaribatwe humambo huuye mumaoko avo.
Amai Mufundisi vakanga vakarara pamubhedha pavo apo vakanga vachirota. Ndipo pavakaona murume akanga achifamba akapfeka zvichena achiuya kwavari. Murume uye akaramba achifamba apo zvaakanga akapfeka zvaiita kunge zvinoteya amai Mufundisi.
Achisvika pavari haana kuda kumbovakwazisa akangovati muka izvozvi uende kugomo.
Mai Mufundisi vakapepuka pakarepo semunhu akanga ari pakurota. Ndipo pavakanzwa maungira ekutaura munzeve mavo vachinzi vabude vaende kugomo vanonamata variko. Havana kuda kutambisa nguva saka vakabva vabuda vakananga kugomo sekurairwa kwavakanga vaitwa.
 

CHAPTER 35
MAI MUFUNDISI ESCAPES
Kugomo kwacho rwaitova rwendo zvekuti vaitombokanganwa kuti vachasvika. Semunhu vakanga vaine ruchengetedzo havana kumbotarisa zvekuti kunze kune rima. Akanga avaraira kuti vabude ndiye aizovachengeta munzira.
Hazel zvaakabuda pasi pemvura akasimudza mota yake semunhu akanga asina nguva yekutambisa.
Yakavhetemeswa zvekuti vaifunga kuti pari kutyairwa mdege. Chinangwa chake chaiva chekuti akasvika pamba paamai Mufundisi obva aona zvekuita navo.
Akazoona avakupinda muMarondera kuti akanga achibhururuka. Kunze kwakanga kuchakasviba apo akaona asvika pagedhe raMufundisi.
"Nhasi mukadzi uya ndomuuraya achanovaudza varikumarinda kuti ndakazviparira nekutadza kuteerera murume. Ndinonzi Hazel ini pandinosvika ndinosiya pachirira mhere." Hazel aitaura ega akamira pagedhe raMufundisi. Ainyemwerera aine tarisiro yekuti aizoona amai Mufundisi varimo obva apedza basa osiya vasisafemi.
 

Pakarepo akabva anyangarika achibva azoona amira pamusuwo. Ndipo paakabva achinja kuita rovambira achibva apinda mukati. Nyoka yakafamba yakananga kuimba yairara amai Mufundisi apo yakaita kunge yafemerwa.
Ichingopinda yakabva yasimudza musoro yakagadzirira kuruma yobva yaenda. Ndipo payakaona iri nzvimbo amai Mufundisi vachiti vakandiisepi. Panguva iyi yakabva yatanga kutenderera mumba imomo yava kutsvaga dzimba dzese apo yakazopinda makanga muine vana. Vana yakanga isinei navo saka yakabva yabuda hayo yakananga kumusuwo. Ndipo payakazoshanduka zvekare kuita Hazel.
"Asi vaendepi chaizvo amai Mufundisi? Husiku huno munhukadzi angafamba achiendepi.?" Akazvibvunza Hazel apo akanga achigere kutenda zvaakanga aona. Akazobva pamba apa achibva avhetemesa mota akananga kudziva.
Mamhanyiro aakanga achiita aitova ekuti asvike vanhu vasati vaenda. Haana kutora nguva yakareba akanga atova pasi pemvura apo akaona musangano uchangopenderwa. Haana kuda kuswera achitenderera akabva avaudza kuti zvemusi uyu basa rakanga rabondera.
 

Vakazowirirana kuti vaisazomira kurwisa mudzimai uyu nguva yaizokwana chete. Mumwe nemumwe akazobuda mumvura akananga kumba kwake. Amai Mufundisi vakazosvika kugomo uko vakabva vapfugama kuti vambotaura namusiki. Nguva yakanga yatokwana yekuti Mwari vambovapa mhinduro. Ndipo pavakanzwa inzwi raitaura munzeve mavo.
"Murandakadzi warangarirwa nekuda kwekuramba vakasimba pakunyengetera. Kubva zvino uchagara mugomo rino kusvika hondo iyi yapera. Njodzi yavakatarisana nayo ihuru ukaita zvekutamba unodzika muvhu." Amai Mufundisi vakaramba vakanyara vachimirira kunzwa manzwi aizotevera.
Ndipo pavakaerekana wavakuita kunge kumberi kwavo kwakanga kwamera chivhiti vhiti. Vanotarisa pachivhiti vachibva vaona murume wavo ari pasi pembura nevamwe vanhu wavasina kuziva. Vakatarisa kudaro ndipo pavakaona munhu achichinja kuita nyoka achipinda mumba mavo.
Vakatarira nyoka ichitenderera nemba yese apo yakazopinda makanga makarara vana. Amai Mufundisi vakanzwa kutya vakatarisa chivhiti vhiti ichi vachityira vana wavo. Ndipo pavakanzwa inzwi richiti vana vakachengetwa. Inzwi raitaura munzeve mavo rakabva raenderera mberi.
 

"Murandakadzi zvavaona apa ndizvo zvirikutoitika. Uchagara mugomo muno kusvika ndakuudza kuti chiburuka. Kana chiri chikafu zvanga usatya hako nekuti uchaguta. Usafunganya kuti sei usina chikafu nekuti uchachiona chichiuya." Rakataura zvekare inzwi riya richibva raenderera mberi.
"Kugara kwauchata mugomo muno kuchakubatsira nekuti wanga ucharamba uchidya mari dzeropa idzi. Chiramba vakasimba unamate." Inzwi riya rinobva raenda apo amai Mufundisi vakabva vasara vari iwo.
Vakabva vapfugama vachitenda musiki nekuvazarurira nhau dzakanga dzakavanzika seidzi. Ndipo pavakabva vambosarudza kurara apo vaida kumbozorora zvishoma. Nenguva isipi vakanga wava kutorota.
Vakatanga kuona mukoma Kudzi avo vakanga vararama patsaona vakarara muchipatara. Vakaramba vakatarira apo vakaona mumwe murume akapfeka zvichena achibva paari. Ndipo paakauya kwavakanga vari achibva atanga kutaura navo. Muchinda uya akabva avaudza kuti mukoma Kudzi ava vaizomuka uye hutano hwavo hwaizowandudzwa. Muchinda uya akaenderera mberi achiudza amai Mufundisi kuti ndiye muchinda akanga achazobatsira kurwisa vakaipa vakanga wava kuuraya kereke. Amai Mufundisi vakabva vapepuka pakarepo.
 

CHAPTER 36
THE CHURCH SPLITS
Pavakapepuka amai Mufundisi ndipo pavakatanga kubatanidza hope dzavakanga vachangobva kurota. Kudzi vaimuziva zvakanyanya uye akanga akasimba pakushumira mwari. Vakambotenda Mwari nekununura mwanakomana uyu mutsaona kunyangwe zvazvo akanga atyoka ruoko pamwe negumbo.
"Asi mwana uyu akanga asingazvione here kuti ari kunochekereswa nababa ava? Akanga azonakidzwa zvakadii zvekutadza kuona kuti kunamata kurikuita baba ava ndekweropa? Asi ndinongofara hangu kuti Mwari vamupa mumwe mukana uye kana kuri kwekuti mashoko andanzwa munzeve dzangu kuhope achazoitika ndinoziva kuti nemwana iyeye tinobudirira." Amai Mufundisi vaingotaura vega vakagara zvavo.
Mufundisi Mazondo zvavakabva kudziva vakasvika mumba vachiona mudzimai asimo sekutaurwa kwakanga kwaitwa naHazel. Murume mukuru akapererwa zvekushaya kuziva kuti amai ava vakanga vaendepi. Zvaiva nani kuona vakafa zvavo asi vachionekwa kuti varere apo.
 

Vakamboedza kubvunza vana asi hapana aiziva kwakanga kwaenda amai. Vakazongozviudza kuti vachadzoka uye paizoita chimurenga chete. Ndiwo vaizoudza vamwe kuti mumba hamutizwe. Ndidzo pfungwa dzakanga dzina Mufundisi Mazondo.
Vakazoswera pamba semunhu akanga asisaendi kubasa. Vakanga vatoendesa tsamba yekusiya basa apo vakanga wava kuita zvekereke yavo. Imwe pfungwa yakauya mumusoro mavo vachibva vaenda kunotora tsvimbo yemoto. Vakaisimudza vachidaidza zita raMai Mufundisi vakainongedza mudenga. Vakasvika pakuona kuti hazvina chimuko vachibva vaidzorera mumba.
Hongu tsvimbo iyi yaibata mabasa makuru asi pamudzimai wavo yakanga isingashande.
Vanozoswera pamba zvavo apo vaigadzirira zvekuenda kusvondo zuva remangwana. Sezvo pakanga pamboita svondo mbiri vasingavhuri kereke paisazodanwa anonzwa.
Paizova nekusuwa hapo sezvo vanhu vakanga vachine maronda etsaona pamoyo asi vaizofara kuti kereke yava kuenderera mberi. Zvishamiso zviya zvakanga zvavakuenderera mberi. Husiku hwakazosvika apo Mufundisi vakabva vanorara. Husiku humwechete uhwu Elder Mududu vakabva vatanga kurota.
 

Vakatanga kuona zvese zvakanga zvaitika kuBulawayo zvichidzokorora mumaziso mavo. Vakatanga kuona zvishamiso zvese zvakaitwa muguta reBulawayo. Zvese izvi vakaramba vakazvitarira zvichipfuura nepameso avo.
Vakaramba vakatarira apo vakanga vooneswa vanhu vari parwendo rwekudzoka vachibuda muguta iri.
Elder Mududu vakaramba vakatarira vachiona vanhu vaifara vachibuda muguta iri uye vakanga vasara vaine mufaro vakapfuurikidza. Ndipo pavakaita kunge vasimudzwa vachibva vamira pamusoro pechikomo chaiva pedyo neround about yemuKuwadzana.
Vakatarira kudaro ndipo pavakaona mabhazi avo apo vaiona munhu wese akanga ari mukati. Vakaziva musikana akanga aimba zvinonwisa mvura kupraise and worship uyo akabva anyangarika vakatarisa.
Vakavhunduka panguva iyi apo vakazoona ashanduka kuita zinyoka iro rakazokonzeresa tsaona.
Ndipo pavakanzwa maungira ekutaura apo vakabvunzwa kuti vaizviziva here kuti ndizvo zvakaitika patsaona. Kuhope ikoko vakatadza kupindura nekutya zvavakanga vaona. Vakabva varairwa kunzi maoko aMufundisi akanga azara ropa uye kereke yakanga yatanga kutoputsika. Elder Mududu vakabva vapepuka pakarepo ziya richichururuka muviri wose. Hope dzavakanga varota dzaityisa.
 

Vakamutsa mudzimai wavo vachibva vamutaurira zvavakanga vaona kuhope. Mudzimai wavo yakanga iri imwe yemhare dzakasimba kana tasvika panguva dzekunamata. Akabva araira murume vake kuti Mwari vakanga vataura naye nenzira iyi kuti aone zvirikuitika mukereke.
Amai Mududu vakabva vatopfugama kuti vanamate vagodzikinurwa parwendo rwavakanga wava kufamba. Zvakanga zvoda kuzarurirwa nedenga kuti vofamba sei. Kunze kwakazoedza apo iwo nemurume wavo vakasarudza kunosiya mota yavakanga vatengerwa vosara neyeziya ravo. Ndipo pavaibva vaoneka apo vaizotsvaga imwe kereke yekuenda kana kunamata havo vari pamba.
Munhu wavakarangarira mudzimai waElder Marwei uyo wavakabva vaudza pafoni zvese zvakanga zvaitika. Mai Marwei vakazovimbisa kuudza murume wavo hameno kuti aizozvitambirawo sei.
Sezvo raiva zuva rekuenda kukereke vakagadzirira vachibva vaenda. Mufundisi Jonhson naMazondo vakanga vatovamo kare. Elder Mududu vakasvika vachingogara muchaunga nemhuri yavo izvo zvakaita kuti Mufundisi vaite mibvunzo. Vaiziva vachigara pazvigaro zvehutungamiri izvo zvaiva mberi kwekereke.
 

CHAPTER 37
THE CHURCH SPLITS
Mufundisi vakazongonyarara havo vachida kuzoona kuti chii chaitora nzvimbo. Hurongwa hwekereke hwakazotanga semazuva ese. Elder Marwei vakabva vapindawo nemhuri yavo. Vakasvikogara kuzvigaro zvekumashure izvo zvakashamisa Mufundisi zvekare.
Vamwe vana wesangano vakangotarisawo vachishamisika kuona zvigaro zvehutungamiri zvaiva zvisina vanhu kumberi asi varidzi vacho vakagara muchaunga. Praise and worship yakasimuka ichibva yaimba nziyo dzekurumbidza.
Mufundisi Mazondo vakazosimuka kuti vakushe shoko kuvana wesangano. Vana wesangano vakabva wavaimbira kambo kekuti Mufundisi wedu muvakomborere.
Pakusimuka kwakaita Mufundisi pane mumwe musikana akaerekana asimuka achida kutaura mashoko aakanga ainawo. Aiita kupopota achitaura nechimwe chirudzi izvo zvakaita kuti vanhu vamutarise ari paakanga ari. Ndipo paakaudza Mufundisi kuti ane mashoko aanoda kutaura.
 

"Mufundisi ndinokutendai nekuramba muchitidzidzisa pamwe nekutidzora zuva nezuva. Izvozvo zvakanaka chose asi pane zvandirikuudzwa munzeve dzangu zviri kundishungurudza. Mufundisi dai matsvaga Mwari pachiri pedyo musati mapedza vanhu. Nemiwo vana vaMwari ndati ndikunyeverei musati mapera kuti dai manamata. Ndaona kumberi kwazouya zvinodarika tsaona yamakaona iyi." Maziso evanhu akaramba akatarisa kumusikana uyu sezvo chaiva chishamiso.
Musikana uyu akanga asati amboimba mukereke kana kumbotaurawo asi zvakangotangira ipapo. Vanhu vazhinji vakatanga kumushora asi vamwe vakatenda zvaakanga achangobva kutaura. Mufundisi vakabva varaira mamwe machinda aiva mukereke umu kuti vamuburitse vamudzinge.
Achiona kuti ndizvo zvaakanga ari kurongerwa akabva atanga kutofamba ega achibuda mukereke umu.
Akangosiya shoko rekuti zita rangu ndinoitwa Nyasha vazhinji muchandirangarira henyu kana nguva yacho yakwana.
Panguva yaakabuda vamwe vashoma vakatanga kutevera vachibuda mumwe mumwe. Elder Mududu vakanga vakatarira vachinyemwerera vachiona chiitiko ichi. Zvakabva zvaratidza kuti hope dzavairota aisava manyepo.
 

Mufundisi vakazotanga kukusha shoko apo vakanga vasara vaibvumira hameni yepamusoro. Vakarikusha shoko vachiita kunge munhu aisvikirwa zvekuti vanhu vakanga vakateerera vaitoona masuvo edenga akazaruka. Vapedza ndipo pavakazopa mashoko avakanga vainawo pamusoro perwendo rwavakafamba kuenda kuBulawayo.
"Ndinokutendai vana vaMwari nerudo rwamakaratidza kuenda kunotimiririra kuguta reBulawayo. Mwari agokukomborerai uye ndinokuzivisai kuti kuBulawayo vachange wavakutanga kushumira svondo rinotevera uye Pastor Jonhson ndivo vanenge vachienda ikoko. Zvichakadaro ndinotaura ndakasuwa ndichiti ndine hurombo nechiitiko chakazoitika tava kudzoka." Panguva iyi maronda evanhu akambodzimbirwa apo vakabva varangarira tsaona yakatora vanhu vanopfuura zana. Mufundisi vakambonyarara vachiona misodzi yeshungu ichierera pameso avana wesangano.
Vakazoenderera mberi vachinyaradza vakanga vachieredza misodzi.
"Zvanga zvakaoma hazvo asi hazvaigona kuti timanikidze nguva. Yava nguva yekuti tiende mberi ndinovimba Mwari vachakunyaradzai." Mufundisi vachipedza kutaura mashoko avo ekupendera vakabva vagara zvavo pasi.
 

Hurongwa hwakateverana apo yakazosvika nguva yezvipo. Vanhu vaiita kunge varikusvikirwa kuri kubvisa zvipo apo Mufundisi vaisekerera vakagara kumberi.
Panobuda mari ndipoka pavaidanwa vakadaira. Musi uyu hakuna kuporofitwa apo vaiti vaida kumbosimudza mweya yevanhu kubva pakuchema.
Elder Mududu vakazosimuka nemhuri yavo vari muchaunga apo vakapa mashoko ekutenda nguva yavakashanda naMufundisi. Vachipedza kupa mashoko ekutenda vakabva vazivisa kereke kuti vakanga wava kumbomira kubata navo uye vaizovazivisa kana wavakuzodzoka. Mufundisi Mazondo vakaita kunge vachazvipanhira pasi vachinzwa mashoko aya.
Vachingogara pasi Elder Marwei vakabva vasimukawo nemhuri yavo vachipa mashoko ekuoneka. Chakava chishamiso kuona vamwe wavatungamiri vachisarudza kusiya kereke. Kereke yakazopera apo Elder Mududu naElder Marwei vakabva vanosiya kii dzemota kuna Mufundisi.
Vanhu vakazoparara vachibva vaenda kudzimba dzavo. Mufundisi vakatyairawo mota yavo vakananga kwavanogara asi musoro vakanga wavakutorema nekufunga. Pakazongouya imwe pfungwa mumusoro mavo yakavasiya vachisekerera wega.
 

CHAPTER 38
CHOTSVA CHIMURENGA
Murume mukuru akasvika pagedhe repamba pake achingosekerera ega pasina aimuudza nyaya dzinosetsa. Mufundisi vakanga vatofunga zvekupinda pahondo nana Elder avo vakanga vasarudza kusiya kereke.
Musikana uya akanga avanyadzisa pamberi pevanhu vakabva vamubatanidzira zvekare pavanhu wavakanga vachida kurwisa. Zvevamwe vakanga vabuda vakanga vasinei nazvo nekuti vamwe vacho vakanga vasingavazivi. Vakanga vaine basa nevavanoziva pamwe nemusikana uyu wavakanga vaziva chiso nezita.
Kuti vaite basa iri wega zvaivaremera saka vaizogara pasi nechimwe chikwata vasvika pasi pemvura. Ndipo pavaizoronga tsoro yavo kuti vangarwisa sei vanhu ava vakanga wavakuda kupesana navo.
Vakapinda pagedhe pavo vachibva vamisa mota pavaisimisa mazuva ese. Vakapinda mumba vachibva vatanga kufunga zvakadzama. Vaizoitamba sei nyaya iyi? Vaingozvifunga havo vakagara apo vaiona vhidhiyo ravo recrusade yavakaita kuBulawayo.
 

Vakazoshevedzwa pava paya nemwana wavo mukuru kuti vauye kuzodya. Vakadya havo chikafu chakanga chakabikwa nehunyanzvi nemwanasikana wavo akanga akura zvekugona mabasa emumba. Vachipedza kudya vakabva vafonera Jonhson semunhu akanga ari kumashure kwenguva.
Vakabva vatowirirana kuti vaizoenda kumvura manheru iwayo sezvo vakanga vaine nyaya yaida kugadziriswa. Vachipedza kutaura pafoni vakabva vadzokera kunoona vhidhiyo yavo iya yavakanga vasati vapedza kuona.
Jonhson akazosvika pava paya vachibva vatopinda parwendo. Nyasha zvaakabuda mukereke muya akatanga kufamba achienda kwaaisaziva. Aingonzwa kuti pane aimufambisa asi asingazive kwaaiendeswa. Akafamba rwendo rwurefu apo akazoona avakukwira mugomo. Ava mugomo akazonzwa kuimba kweinzwi raakaziva.
Akabva atanga kufamba achienda nedivi raibva inzwi riya. Akaramba achifamba apo akatanga kunzwa inzwi riya richisvika pedyo naye. Ndipo paakatanga kuona mukadzi aiva nechekure mbijana uyo vaakabva aziva kuti aiva amai Mufundisi. Akafambisa akananga ikoko apo iwo vakabva vasimukawo vachiuya kwaari.
Vakasvikombundirana vachibva vatora nguva vakadaro vachieredza misodzi.
 

"Ko mwana wangu urikubva nepi? Vaziva sei kuti ndirikuno?" Vakabvunza amai Mufundisi apo vakanga vachiri kushamisika kuona mwana wavo wesangano. Vakanga vasina kutarisira kuona munhu akadaro munzvimbo yavakanga vari.
"Amai zvakaoma mufunge, ndangosundwa kuti ndiuye kuno ndabva nekukereke. Mufundisi ndavaudza pamberi pechaunga kuti vatsvage Mwari uye nekuti maoko avo akazara ropa. Ndipo pavada kutumira vanhu kuti vandiburitse mukereke zvechisimba asi ndabva ndabuda ndega. Ndazongoudza vanhu kuti vachandifunga nekuti vamwe vandishora vamwe vakanditenda vachibva vabuda pamwechete neni. Ndazongosundwawo kuuya kuno." Akataura Nyasha achiudza amai Mufundisi avo vakanga wava kutoeredza misodzi.
Mai Mufundisi vakazoudza Nyasha kuti yakanga yava nguva yekusimba kupfugama nekuti pamberi pavo pakanga pane hondo hombe. Nyasha akatenderana navo sezvo akanga aona ropa richierera mumaoko emurume uyu.
Mai Mufundisi vakazoudza Nyasha kuti vakanga vatiza kumba nehusiku apo muvengi akanga ari munzira kuuya kuzovauraya. Vakazoratidzwa munhu akachinja kuita nyoka akanga atumwa kubva kugungwa kuti avatorere hupenyu hwavo.
 

Nyasha akazorangarira kuti ane chikafu chaakanga akatakura mubhegi make kuti azodya abuda mukereke. Akabva achiburitsa apo akatanga kudya naamai Mufundisi. Pachokwadiwo nzara yakanga yavabvunza mutupo asi vaishingirira semunha akanga ari panguva yekurwisana nemuvengi.
Kunze kwakazosviba apo vaiti vakagara gara vombopfugama. Mufundisi Mazondo vakazosvika kudziva apo vakaita wekutanga kupinda pamuzinda. Vamwe vakazotanga kuuya vatovapo kare.
Pakambokurukurwa dzakawanda apo Mufundisi Mazondo vakazopinza yavo mudariro.
Iyi yakatambirwa neHazel apo akanga ava nemamwe mafungiro. Akanga afunga zvekurwisa vanhu ava vari kwavakanga vari. Zvekuvashanyira zvainonoka nekuti aizosvika vapihwa chenjedzo. Sezvo vanhu vacho vakanga vakati wandei aizobatsirana naMillicent naLisa uye hondo iyi vaizoitamba ari masikati.
Vakazopedza musangano vachibva vanyangarika semazuva ese. Mufundisi vakatyairwa naJonhson apo vakazoona vatosvika kumba. Vakasiiwa pagedhe apo Jonhson akabva aenderera mberi nerwendo rwake.
Mugundisi vachipinda mumba nhare yavo yakabva yarira. Vakatarisa vachibva vaona vari Muvhangeri Sheshe vaifona.
 

CHAPTER 39
THE WAR CONTINUES
Mufundisi Mazondo pavakadaira nhare iyi vakavhunduka nemashoko avakanzwa. Vakanga vasina kutarisira mashoko akadai panguva iyi. Saka vaizosara nani kana zvinhu zvakanga zvamira mamiriro aya.
Muvhangeri Sheshe zvavakabva kukereke vakanga vambopinda muhurukuro nemudzimai wavo maererano nezvakanga zvava kuitika mukereke.
Vakazongopedzisira nekusimbisana kuti paida nyasha dzaMusiki kuti vapindire.
Vakazonorara havo semunhu aida kuzomukira kubasa mangwana acho. Ndipo pavakaona vapinda munyika yezviroto iyo yaunosangana nezvakawanda kusanganisira zvausati wamboona.
Vakatanga kurota vari pakufamba nemota yavo vachienda kukereke. Ndipo pavakati wavakuda kusvika mota yakabva yamira yega. Vakaedza kuimutsa asi yakaramba iri panzvimbo imwechete. Vari pakurwisana nayo vakabva vaona murume aiuya pamota ipapo akapfeka zvichena. Aifambisa zvairatidza kuti akanga ari mumashure menguva.
 

Muvhangeri vakabva vambosiyana zvekunetsana nemota yavo apo vakayeva murume uya kusvika asvika pavakanga vari. Airatidza kuti akanga aine hasha uye akanga asina nguva yekuseka.
"Urikumanikidza mota kufamba urikuti urikuenda kupi? Urikuenda kunoitei zvekare?" Akataura murume uya nenzwi rinehasha.
"Ndirikuenda kukereke mukuru wangu ndirikushaya kuti chii chatora nzvimbo pamota yangu." Vakapindura Muvhangeri Sheshe apo vaitarisa chiso chemurume uyu vachiita zvekubiridzira. Chiso chemurume wacho chaisatarisika nekugumbuka kwaakanga akaita.
"Ndavakuda kuchikuudza inini chokwadi chizere, kereke yaurikuenda ikereke yeropa. Kana uchida hupenyu hwako regera kuenda ikoko, uyezve kusiya kwauchaita wobva vasimba mabvi nekuti Mufundisi vachakuronda. Chitendeuka udzokere kumba ndichakuudza zvekuita." Akataura murume uya achibva anyangarika.
Muvhangeri vakamutsa moto pakarepo ichibva yamuka. Havana kuda kutambisa nguva vakabva vatarira kwavakanga vabva. Havana kure kwavakaenda vakabva vapepuka. Vachingopepuka vakabva vamutsa mudzimai wavo vachimuudza zvavakanga varota. Mudzimai wavo akabva atovasimbisa kuti vasiye kereke.
 

Vakazosvika pakurara vawirirana kuti vaizonodzosera mota vobva vasiyana nezvekunamatiswa zvifananidzo. Kuseni ndipo pavakamuka vachiudza Mufundisi pafoni kuti vakanga vafunga kumbomira kubata navo uye vakanga wachida kumbozorora vachifunga imwe kereke yekuzoenda.
Apa ndipo pakanyatsoona Mufundisi kuti vakanga wakusara wega hutungamiri hwavo huchienda.
Vakazorangarira kuti pane wavakanga vapa basa rekuranga saka vaizomisa humwe hutungamiri.
Elder Mududu vakamukawo kuseni kwakare vachigadzirira kuenda kubasa. Vaishanda samaneja kuFood world saka vaipinda mudhorobha mazuva ese. Vakapinda mumota yavo iyo yakanga yakauya neziya ravo vachibva vatanga rwendo.
Mota yaivhetemeswa zvayakanga isati yamboitwa musi uyu. Elder vakaga vari mumashure menguva vaitoda kufambira mudenga chaimo. Mota yakaramba yakatsikwa zvekuti vakatozovhunduka vachiona vasvika muMsasa. Mota yakaramba yakatsikwa apo yakanga yatarisana neround about yepaTM. Elder Mududu vakangoerekana vaona mukadzi akanga akamira pamberi pavo. Pavakada kumisa mota vakabva vainzwa ichiita zvekusundwa kumashure apo yakasvika ichinorovana nebhazi.
 

Nenguva isipi vanhu vakanga vatoungana vachiona chiitiko ichi. Vanhu vaingoona mota yakaparara isingatarisike asi mutyairi anga ari mumota macho vasingamuoni. Elder Mududu vakanga vabuda mutsaona iyi vasina kana vanga izvo zvaitoshamisa vanhu pavaitaura kuti ndiwo vakanga vachityaira.
Zvemusi uyu vakabva vafona kubasa vachitaura kuti ndizvo zvakanga zvaitika. Vakabva vafonerawo mudzimai wavo vachimuudza chiitiko ichi. Vakabva vaudzwawo chimwe chiitiko chinosuwisa chakanga chaitika. Mwana waElder Marwei akanga angodonha achibva anyarara akadaro.
Izvi zvaireva kuti akanga arwiswa nezvaasingaoni uye akanga ari pedyo nerufu. Elder Mududu vachinzwa nyaya iyi vakanga vatononokerwa nekunonunura mwana uyu neminamato. Mapurisa akazosvikawo achiongorora tsaona iyi apo vakabata basa ravo sezvariri.
Elder Mududu vakazotsvaga mota yaivamhanyisa kuMarondera nekukasika. Zveyavo yakanga yaparara zvakanga zvapfuura chikuru ndechekuti vakanga vararama. Mota yakavhetemeswa yakananga paMarondera apo Elder vaingonamata nechemumoyo. Nenguva isipi vakanga vatosvika kumba kwaElder Marwei. Panguva iyi akanga ava matambudziko maviri apo mudzimai waMarwei akanga angozvimba dumbu.
 

CHAPTER 40 SURPRISE VISIT
Elder Mududu havana kumboda kuita nguva yekukwazisa vanhu kana kubvunza kuti chii chirikutora nzvimbo. Vakangodhonza mumwe wavo Elder Marwei vachibva vatanga kunamata.
Mwana akaramba akangati zii akarara pasi asingambopfakanyiki. Nerimwe divi mudzimai waElder Marwei dumbu rakabva rawedzera kuzvimba. Varume vakuru vachipedza kunamata vakadikitira vachiona kuti hondo yacho yakanga isina kumira mushe.
Vakapfugama zvekare apa nguva iyi vakanga wava kunamata neshungu. Mudzimai waMarwei ndiye aingozhamba asisagoni kugarisika nemarwadzo. Elder Marwei vachipedza kunamata vakangotarisana vapererwa.
Nekunamata kwavakanga vaita vaitarisira kuti vachaona shanduko. Elder Marwei vakambobata shaya vakatarisa mwana wavo nemudzimai akanga achingozhamba apo inzwi rakanga razoshoshoma. Vakanga vari panguva yakaoma zvekuti vakanga vasisina tarisiro yekuona vanhu awa vari vapenyu zvekare.
 

"Saka toitasei Elder Mududu, ini ndapererwa ndakutorwadziwa nekuramba ndakatarisa zvinhu zvakadai." Vakabvunza Elder Marwei vachikumbira zano kune mumwe wavo.
"Apa pakutoda chipatara mukuru wangu, zvimwe tinobatsirana kunamata chipatara chichibatsirawo." Elder Mududu vakataura mashoko aya vachitokumbira kii dzemota yavaMarwei. Vasati vatambidzwa kii dzemota vakabva vanzwa manzwi evakadzi vaiimba panze.
Wese vakateerera apo aiva manzwi evanhu wavanoziva. Pasina nguva vakaona Sisi Nyasha naamai Mufundisi Mazondo vachipinda pamusuwo. Havana kumboita nguva yekugogodza sezvo vakanga vari mumashure menguva. Havana kumboda kukwazisana nevanhu vakangonanga paiva nevarwere wavo.
Vakabatana maoko vari vaviri vachibva vatanga kuimba kambo kekuti Mwari wangu ndibate ruoko. Elder Mududu naElder Marwei vakanga vangotarisa vachida kuona kuti zvaizoperera papi. Mupfungwa dzavo zvaiva pachena kuti vanhu ava vakanga wavatumirwa naMwari kuti vagovabatsira pakunamatira varwere. Mai Mufundisi naSisi Nyasha vakaramba vachiimba apo vakazenge vapfugama paiva nemwana waElder Marwei.
 

Mai Mufundisi vakabata mwana uya kumeso apo Nyasha akaita zvimwechetezvo. Vakabva vashevedzera wese kuti Munashe muka vachibva vamuregedza.
Pakarepo Munashe mwana waElder Marwei akabva amuka. Vachipedza naMunashe vakabva vaenda pakanga paina amai wacho avo vakanga vachiri kungozhamba vachitadza kugarisika.
Apa vakasvikobatirana dumbu riya vachitaura kuti amai Elder matopora apo vakabva variregedza. Pakarepo amai Elder vakabva vatanga kurutsa zvinhu zvaiita kunga zvipikiri. Pavakaedza kuzvirutsa dumbu rakabva raserera.
Elder Mududu naElder Marwei avo vakanga vachibvumira kambo kaiimbwa vakabva vatanga kutobvumira padenga. Nguva iyi vakanga vasina kutarisira kuzosangana nayo asi Musiki vakaratidza simba ravo.
Vakazoisa munamato wekupedza basa ravakanga vabata. Vachipedza vakabva vagara zvavo pasi kuti vapinde muhurukuro. Mai Mufundisi vakanga vaine mashoko ekutaura saka vakabva vatora mukana iwoyo kuti vamataure. Vane zvavakanga vaoneswa vari kugomo varipakunamata. Uyezve pamunamato wavakaita pamba paElder vane zvavakanga vaoneswa zvekare.
 

"Vanababa hondo yandiri kurwa nayo ndiyo hondo yamuri kurwa nayo zvekare. Elder Mududu mutende Mwari vakuratidzai kuti nyangwe mota ikaparara kusara yakaita kunge bhora munongobuda musina vanga.
Manga matongerwa rufu asi kana nguva yemukuru isati yakwana zvinoramba." Amai Mufundisi vakambonyarara Nyasha achibva apindawo mudariro.
"Vana Elder Mwari vanokudai mufunge. Minamato yamabata hamuna kukundikana nekuti ndiyo yatishevedza kubva kure kwatanga tiri. Asi dai mazoenda kuchipatara kwamanga muchida kuenda manga muri kuperera mumugwagwa mese nekuti riva ranga ratoteiwa kare. Tinongotenda hedu kuti panogumirwa vanhu ndipo panotangira Mwari." Akataura Nyasha achibva azonyarara.
Mai Mufundisi vakazotsanangura matiziro avakaita kumba kwavo vatumirwa muvengi kuti avauraye.
Vakabva vatoudza vanaElder kuti vachibva pamba apa vakanga vari kutonanga kugomo.
Nyasha akabva avaudzawo kuti zuva raakafumura Mufundisi pamberi pechaunga akazongosundwawo apo akaerekana ava mugomo achiona amai Mufundisi.
Vakazosimbisana kuti vaizoramba vachibatsirana kusvika hutongi hwepasi pemvura hwakurirwa. Vakadzi vaviri ava vakazooneka vachibva vaenda.
 

CHAPTER 41
NEW MISSION STARTED
Mai Mufundisi naNyasha vakafamba vachibva vadzokera nedivi rekugomo. Ndipo pakaerekana Nyasha ati handei nekwaMuvhangeri Sheshe. Amai Mufundisi havana kuita nharo vakangotevedzera zvavakanga vaudzwa.
Vaviri vakafamba apo vasina kutora nguva kusvika pamba pavo. Vakasvika nekuisa munamato vasina kumbotaura nemunhu. Vachipedza kunamata vakabva vagara zvavo kuti vambokurukura.
Nyasha ndipo paakatanga kutaura zvaakanga aona paakazoti handei nekwaMuvhangeri. Akanga aona Muvhangeri Sheshe vachityaira moto vakananga kubasa. Ndipo paakaona museve uchipfurwa asi haana kuona kwavakanga vabva. Paakazoudza Mai Mufundisi kuti handei kumba kwaMuvhangeri akanga atoona museve vakatarisana nemota.
Zvakanga zvanaka kuti musi uyu vakanga vasina kuenda kubasa zvimwe vaizodzoka varemara kana kutorerwa hupenyu zvachose.
 

Muvhangeri Sheshe vakabva varairwa kunzi vaifanirwa kutenderera mota yavo kuseni kwega kwega vachinamata vasati vatanga rwendo. Izvi zvaiitira kuti vagare vachengetedzwa parwendo rwavo pavanenge wava mumugwagwa.
Amai Muvhangeri vakazonzi vambomira kufamba famba nekuti vakanga vakateiwa kuti pavanongobuda vosangana netsaona inovaremadza. Nyasha naamai Mufundisi vakazobva apa vachitora divi rekugomo.
Vachifamba kudaro pakabva papinda meseji pafoni paNyasha. NdiAmai vake vaibvunza kuti akanga aripi nekuti vakanga vakapedzisira kumuona achibuda mukereke.
Akabva avaudza kuti akanga akachengetedzeka aitova munzira naamai Mufundisi kuenda kugomo. Amai Nyasha vakatomboshamisika kunzwa kuti akanga aina amai Mufundisi. Vakazongovimbisa kuti vaizouya nechikafu kugomo ikoko.
Mai Mufundisi naNyasha vakafambisa vakananga kugomo kuya apa zuva rakanga ravapedyo nekunorereka. Vakasvika pavaikwira napo mugomo vachibva vambozorora mbijana. Pavakanga wava kusimuka ndipo pakacheuka Nyasha anzwa mutsindo kumashure kwake. Akashamisika kuona zinyoka rakanga rakatosimudza musoro.
 

Nyasha akabva audzwa munzeve make kuti muvengi akanga avagarira panzira. Nyoka iya yakasvipa mate yakananga kumeso kwaNyasha asi akatadza kusvika. Yakaedza kuna amai Mufundisi haana kusvika zvekare. Payakaona kuti yakundikana zvekupfira mate yakanga yavakuda zvekuruma.
Nyasha akangoerekana ashevedzera kuti moto akainongedza nechigunwe. Nyoka iya yakabva yashaya simba rekufamba ichiuya kwakanga kumire vazodziwa waMwari. Payakaona kuti yakundikana yakabva yatanga kufamba ichidzokera kwayakanga yabva nako.
Mai Mufundisi naNyasha vakazopedzisa rwendo rwavo apo vairumbidza musiki nekuvarwira. Husiku uhwu vakazorara vachiimba nekurumbidza vachiti vakagara gara vonamata.
Nekunerimwe divi Steve akanga ari mumba make achitambisa computer yake. Ndipo paakafunga tsoro yaizoita kuti panyika pave nenzara. Akabva afunga tsoro yekuti kana paizoita mafashamo chikafu chaizokukurwa nyika yoshaya zvibereko. Kune nzvimbo dzinenge dzisina kusvika mafashamo aizotumira mhepo yodzura zvirimwa zvese nyika yosara isina zvirimwa. Akabva aenda kunotora tsvimbo yake yaaishandisa kana afunga kuita basa iri.
 

Akabuda panze achibva asimudza tsvimbo yake achitaura mashoko echirudzi chaisanzwikwa.
Akatenderedza tsvimbo iya achibva ainongedza divi reMozambique rinova ndiro raiva negungwa.
Pasina nguva nhau dzakanga dzava kutotenderera mumaredhiyo nemaTV kuti vanhu vakanga varikufa nemafashamo. Chikafu chakanga chakukurwa zvekusara minda isina chinhu uye dzimba dzakasara dzine nzara.
Manheru aya Steve akarara avakuziva kuti akanga abudirira chidanho chimwechete. Akanyatsorara hope dzehumambo achiziva kuti nyika yakanga yava kuzouya mumaoko avo. Husiku hwakanga hwakareba asi kunze kwakasvika pakuedza.
Steve akamuka achivhura paTv apo ainzwa kuti mafashamo akanga aparadza nzvimbo zhinji pamwe nezvirimwa zvakawanda. Munyika dzakakomberedza makanga motarisirwa kuita nzara uye vatungamiri vakanga vachiri kubatanidza kuti voitasei vanhu vararame.
Steve akazofunga zvekutumira mhepo yobva yapedzisa mbesa dzakanga dzararama dzacho. Ndipo paakabuda panze achibva anhonga ivhu muchivanze chake.
Akangorikandira mudenga mhepo ichibva yatouya.
 

CHAPTER 42 DISASTER STRIKES
Mhepo yakavhuvhuta zvekuda kutoparadza chaiko. Vakanga usiri mwedzi waNyamavhuvhu asi maitiro aiita mhepo yacho akanga akatooma. Yaiti ikarova nzvimbo dzine zvirimwa paisara pakaita kunge pasina kumbobvira padyarwa.
Paakaona zvadai Steve akabva apinda hake mumba. Akatanga kuona hake Tv apo nyaya yemafashamo yakanga ichiri kunetsa. Vanhu vazhinji vakanga wava kuchema chikafu sezvo chakanga chaeredzwa nemafashamo uye zvirimwa zvakanga zvakukurwa.
Akazotanga kuona hake firimu akamirira kuenda kumvura. Ndiko kwaaizovaudza paakanga ava apo vakanga wava pedyo nekuisa hutungamiri hwenyika mumaoko avo.
Nguva dzakafamba apo akaona dzekunanga kumvura dzakwana. Sezvo kwakanga kuine mafashamo munzvimbo yaakanga achida kuenda nayo akabva aronga rimwe zano raimusvitsa ikoko. Akangopfugama akakotamisa uso hwake achitaura mutauro usinganzwike. Pakarepo akabva anyangarika.
 

Akatozoona wava pasi pamvura hurukuro dzichibva dzatotanga. Ndipo pavakanga wavakuronga kuti zvofamba sei kunze kwavakanga vari. Vana Hazel vakapinda mudariro vachitaura mafambiro avakanga vaita mumazuva apfuura.
"Kwamakatituma uko Mufundisi takambozama kubata basa. Elder Mududu ndakamutumira Lisa akadzoka achindiudza kuti asiya vaita tsaona uye mota yacha yaparara zvinopisa tsitsi. Millicent akaendawo akanorova Mwana waElder Marwei pamwe nemudzimai akangosiya ari manyama amire nerongo. Kutaura kuno handifunge kuti vanhu iwavo vachiri vapenyu." Akataura Hazel apo aifunga kuti vanhu vakarwiswa vakasara vakafa.
"Muvhangeri Sheshe takaedza kuvarindira munzira asi takavashaya. Patakaenda kumba kwavo takashaya nzira asi ndakazokwanisa kuona amai Mufundisi naNyasha vachibuda ipapo. Ava ndivo vandaida saka ndakanovagarira kunzira inokwira mugomo mavaienda. Ndakaedza kuvarwisa nepavanogona asi ndakakundikana ndicho chokwadi. Asi zvichakadaro ndichavaendera zvekare nekuti tsuro haizombopona murutsva kaviri." Akataura Hazel achiudza vamwe vake mafambiro aakanga aita. Chaimubata inyaya yekuti vanhu vake vaaida aitadza kuvabata.
 

Steve akazopindawo mudariro achitaura paakanga ava nebasa rake. Chiso chake chakanga chakafara zvekuti vaiti igudo ranhonga roro mubani.
"Ini kudivi kwangu kurikufamba zvakanaka, ndakarova nyika nemafashamo kutaura kuno haasati apera.
Ndakazosimudza mhepo zvekare iyo yakabva yapedzisa zvakanga zvasiiwa nemafashamo. Kutaura kuno hutongi hwenyika hwatova pedyo neni. Mirai muone kuti hazvina nguva zvinhu zvandiri kutaura izvi." Akataura Steve vanhu vachibva vaombera maoko.
Ndicho chinhu chikuru chaidiwa naVicky saka akabva atora Steve kuti adzike naye pasi pasi pemvura. Ndipo paakamusimbisa masimba ake kuti agogona kusvika paakanga achida kusvika. Hazel akazosimbiswawo apo akanzi achingobva mumvura aifanirwa kunorwisa amai Mufundisi naNyasha.
Vicky akamusimbisa achimuudza kuti aisafanirwa kukundikana sezvo aiva mutevedzeri vake. Kuva mutevedzeri wemukuru wemasimba zvaitoreva kuti aiva nesimba rakawanda kudarika wakanga varipo pasi pemvura apa. Akabva arairwa kuti aizofanirwa kuenda kuhondo iyi naLisa naMillicent havaizokundwa vari vatatu kudaro. Steve akazorairwa kuti kana nguva yacho yaizokwana aizoenda naMufundisi kuhofisi dzenyika.
Ndivo vaiziva maendero avaizoita.
 

Vanhu vakazonyangarika vachidzokera munzvimbo dzavaizoraramira. Mumwe nemumwe akanga avakuziva kwaainanga uye basa raaizoita Hazel haana kuda kusvika kumba asati apedza basa rake. Akabva atobatana nevasikana vake.
Amai Mufundisi vakanga vachitoimba zvavo vari mugomo naNyasha. Ndipo pavakatanga kuoneswa rima guru raibva nechekudivi remugwagwa mukuru vainanga Harare. Havana chavakataura vakangobata Nyasha ruoko vachibva vatanga kuimba kambo kekuti ndibate ruoko.
Vari pakuimba kudaro ndipo pavakaona varume vakanga vakapfeka zvichena vachitenderera mugomo mavakanga vari. Nyasha aitoonawo mabhiza nengoro dzehondo zvakanga zvagadzirira kurwa. Pasina nguva ndipo pavakaona mombe nhatu dzichitenderera mugomo umu. Mugomo umu maisaonekwa mombe saka idzi kakanga kari kekutanga kudziona.
Mai Mufundisi vakabva vanzwa inzwi richivataurira kuti mhandu dzenyu dzasvika asi imi murikuona semombe. Inzwi riya rakabva raenderera mberi richiti hondo dzamaona ndidzo dzichabata basa imi makatarira. Amai Mufundisi naNyasha vakabva vadzikama havo vachibva vatotanga kuimba nenzwi riri pamusoro.
 

CHAPTER 43 DISASTER CONTINUES
Panguva yavaiimba mombe dziya dzakaramba dzakatarira. Vaviri ava vakawedzera kukwidza manzwi avo vachiimba kambo kavo vakamirira kuona hondo ichirwiwa.
Mombe dziya ndipo padzakatanga kufamba dzichiuya kwavari. Panguva iyoyo mombe dziya dzaiti dzikafamba dzomira. Padzaimira vaiona dzakavharirwa nemauto edenga. Imwe yacho yakanga iri hombe pane dzese yakambodzokera kumashure apo yakadzoka yakateya nyanga ichiti zvimwe ingangorwisa ikakunda.
Yakasvikogumira payakanga yambogumira apo yaishaya nzira yekuenda mberi. Mumwe wevarwi wedenga ndiye akazonongedza ruoko rwake kumombe dziya rwuchibva rwaburitsa moto.
Mombe dzakaita nguva dzichipiswa nemoto kuti dzitize zvairamba. Varume wezvichena vaye vakazenge vanongedzera maoko avo ikoko achibudawo moto uyo vaipisa mombe dziya. Mai Mufundisi naNyasha vakazoshamisika vachiona mombe dziya dzichishanduka kuita vanhu.
 

"Ko sisi Hazel ndimi zvenyu, ko manga mauya kuzotirwisa maiti munokunda here?" NdiNyasha aitaura achishevedzera kuna Hazel uyo akanga akamira nechekure.
"Ko iwe Hazel vakambomuonepi wavabva vaziva kudaro. Pane kwamakambosangana here kana kuti vafemerwa." Vakabvunza amai Mufundisi vachishamisika nemaziviro akanga aita Nyasha mhandu yavo iyi.
"Hazel ndisisi wekukereke, patakaenda kucrusade paya akaimba zvinonwisa mvura kungoti ndakanga ndisati ndaziva nezvake asi ndava kutozviona izvozvi kuti imhandu." Akataura Nyasha apa zvese izvi zvaiva munzeve dzaHazel. Vamwe vasikana wacho vakanga varipo vakanga vakambovaona kukereke zvekarw asi hapana aiziva mazita avo.
Vatatu ava vakangofuratira vachibva vaenda. Nyasha naamai Mufundisi vakabva vapfugama kuti vamborumbidza musiki. Nyasha akabva aoneswa achifamba mugwenga achiona musina kana chirimwa chaivamo. Akaramba achifamba mugwenga muya achiedza kubatanidza kuti aitsvagei munzvimbo yakadaro. Nzvimbo yacho yaipisa asi zvekutomboda kuenda pamumvuri asi makanga musina miti. Ndipo paanotanga kuudzwa munzeve dzake.
 

"Mwana wangu zvavaona izvi matambudziko atarisana nenyika. Vanhu vachafa nenzara nyika dzakapoteredza zvichasvika pakuunganidza vatungamiri wenyika vachironga kuti voitasei. Mwana wangu musazotya henyu nekuti ndinenge ndinemi panguva iyoyo." Nyasha akambonyarara kunamata achiteerera mashoko aya.
Inzwi riya rakabva raenderera mberi.
"Chikafu chichavapo asi ndapota musazochitora. Vazhinji vachadya chikafu ichi vachapinda muhumambo hwekumadokero vasingazivi uye vamwe ndiwo vachafa. Kereke ichachinjwa manamatiro uye vanhu vachanamatiswa chavasingazivi nechisimba nekuti humambo hwenyika ino hunenge hwava mumaoko evakaipa. Uchengetedze mashoko iwayo ugorangarira kana zvoitika." Inzwi riya raitaura munzeve maNyasha rakabva ranyarara apo akazoona asisiri mugwenga maanga ambori.
Vakapedza munamato wavo vachibva vagara kuti vambokurukura. Nyasha akabva audza amai Mufundisi zvaakanga aona uye zvese zvaakanga anzwa.
Vakasimbisana kuti havaizokundwa nerima iwo vachinamata Mwari mupenyu. Chakanga chobata amai Mufundisi inyaya yekuti vana wavo vaizodyiswa chikafu chakadaro nababa wavo. Inzwi rakabva rataura munzeve dzavo kuti nguva yekuvatora ichakwana.
 

Mazuva akatanga kufamba kubva zvakanga zvaitika mafashamo nemhepo panyika. Vanhu vakatanga kuchema nenzara pasi rose nekuti zvirimwa zvakanga zvaeredzwa pamwe nekutakurwa nemhepo. Mudzimba umu rakanga rangova bopoto nekuda kwenzara.
Zvakabva zvawedzera kushaikwa kwemari munyika zvekuti nyangwe vapfumi vakanga wavakudya nhoko dzezvironda. Izvi zvakaita kuti vatungamiri wenyika dzakapoteredza vaite musangano sezvo nyika dzakanga dzasvika pasina kunaka. Steve akanga akatarira TV yake achiona musangano wevatungamiri wenyika uyo vaiitwa paTv vanhu wese vachiona.
Akasekerera achiona kuti zvakanga zvavakuenda negwara raaida chairo. Akangonotora tsvimbo yake nengowani yake yegoridhe achibva adzoka paTv. Apa akanga agadzirira kupedza basa rake sezvo akanga achine mukana.
Akangonongedza tsvimbo yake kutv achitaura mashoko emutauro usinganzwiki. Akaramba achitaura apo akaona vanhu vaya vaibuda patv vanyarara vachiratidza kuti varikuteerera mashoko ake aakanga achitaura.
Akazosimudza tsvimbo yake achibva atswinzwinya akatarisa kwaiva netv. Panguva iyoyo akanzwa kunge atakurwa nemhepo. Akazovhura maziso achiona ari pakati pevatungamiri wenyika.
 

CHAPTER 44 ACCESS GRANTED
Steve zvaakaona agara pakati pevakuru wenyika akabva amirira kunzwa zvavaizotaura. Nechemumoyo aiziva hake kuti akanga atokunda kupinda muhutongi hwenyika. Pakamboramba paine runyararo apo mumwe wevakuru vakanga vakagara apa akabva ashama muromo kuti ataure.
"Taura tinzwe chikomana, unokwanisa kubatsira nyika here nekuti isu tapererwa. Kutaura kuno tangogara hedu musangano sevatungamiri wenyika asi hapana chirikubuda." Mukuru uya akabva anyarara apo vamwe wese vakabva vateya nzeve kuti vanzwe kuti paizouya mhinduro yakaitasei. Izvo zviso zvacho zvevakuru vakuru zvakanga zvatopusa nekuda kwenzara.
"Vakuru vangu nyaya yenyu idiki kana ichinge yapinda mumaoko angu. Ini nzvimbo yandinobva haina matambudziko ine maguta akapfuurikidza. Nyaya iripo ndeyekuwirirana chete isu tobva tabatsira nyika. Zvese zvingadiwa panyika zvinowanikwa kwandinobva." Akataura Steve achipindura vakuru vaya vakanga vakateya nzeve.
 

Pakamboita runyararo vakuru wese vakanga vari mumusangano uyu vachifunga zvakadzama. Mumwe nemumwe aizvobvunza mubvunzo mupfungwa dzavo. Ko zvaanoti kwandinobva iye anombobvepi muchinda uyu? Mimwe mibvunzo yaiva mumisoro yevamwe. Ko zvaanoti inyaya yekuwirirana arikurevei? Ipfungwa dzaingopishanawo mumisoro yevamwe.
Runyararo rwakamboramba rwuripo apo paishaya anopindura mashoko aSteve. Vakambozevezerama zvishoma mukuru uya wekumbotaura naSteve achibva azoshama muromo kuti ataure.
"Ipapo panzwika changamire, tazvinzwa kuti kwamunobva kune maguta zvichireva kuti nyika dzose dzakapoteredza dzinokwanisa kuguta kuburikidza nemi. Izvozvo tinozvitenda uye tinovimba kuti muchabatsira nyika. Mubvunzo uri pamati zvinoda kuwirirana mobva mabatsira nyika, tinenge tichiwirirana panezvipi tigoona kuti tingafambe tese here." Muchinda uya akazopedza kutaura Steve atogadzirira.
"Nyaya iripo ndeyekuti munongotipawo mugove muhutungamiri hwenyika. Kana mukatitendera kuva nemi muhutongi hwenyika muchaona kuti zvinhu zvichafamba mushe uye vanhu vachasunungurwa." Akataura Steve achibva amirira kunzwa kuti aizopindurwa kutii.
 

Vakambotarisana kwekanguva vachishaya kuti kana zvadai poitwa sei. Zvinhu zvairema kuti hutungamiri hwongoenda kumunhu angosvika asina kuhushandira. Ipapo panga pakaoma asi nzara yakanga yarumawo zvekare. Vakuru vakuru vakadikitira misoro vachiedza kifunga kuti vobvuma here kana kuti vorega.
Mumwe wevatungamiri ava ndiye akazoti zvakanga zvisina mhosva sevanhu vakanga vachibatsirwa.
Vaizoronga kuti muchinda uyu vaizomugadzirira chigaro chitsva chaizova pamusoro pezvigaro zvese.
Aizoitwa Great President kureva kuti vatungamiri wese wenyika vaizova pasi pake. Mumwe nemumwe aizotungamira munyika make asi uyu aizotonga nyika dzese. Zvekuti vakanga wava pasi pake zvaisava nemhosva chikuru kwaiva kubatsirika nekuti nyika yakanga yava parumananzombe.
Vapedza kutaurirana vakazopira nyaya kuna Steve vachimuudza zvavakanga varonga. Steve akaita kunge achabata denga achinzwa mashoko aya. Chigaro chaaizowana ichi chaibva chamupa masimba ekuti kana iwo vakuru wenyika vaizoteerera zvaanotaura.
Musangano vakazoenderera mberi apo Steve akabva asainiswa gwaro raitaura kuti akanga ava mutungamiri wenyika dzese.
 

Musangano vakazopera apo Steve akavimbisa kuti paizoitwa mabiko ekugadzwa kwake. Ndipo paaizouya nevamwe vake vaakanga ainawo muchirongwa chake avo vakabva vavimbiswa kupihwa zvigaro muhutungamiri. Zvichipera izvozvo Steve akazoita zvekunyangarika achidzoka paakanga akagara nguva dzaaiona tv.
Chikamu chikuru chakanga chapfuura kwakanga kwasara kuzadzisa chete. Iri shoko rekubudirira akanga atononokerwa nekurisvitsa kune vamwe vake.
Akazomirira husiku apo aizoenda kumvura. Sezvineiwo nguva dzekumvura dzakabva dzakwana apo aizoenda kunovaudza nhau inofadza. Akangotswinzwinya akagara pasofa rake achibva atosimuka achienda mumhepo.
Akazosvinura achiona ava pasi pemvura.
Hazel ndiye akatanga kupinda mudariro achichema chema nekwaakanga atumwa. Akaudza mukuru vake kuti mukana wekusvika pavanhu vake aushaiwa nekuti vanga vakakombwa nehondo huru. Vakazosimbisana kuti vaizopagadzira asi panguva iyi vakanga wava kumboona nezvehumambo hwenyika.
Ndipo pakabva papinda Steve nenyaya yake mudariro apo aitaura mafambiro aakanga aita. Nguva iyi vanhu wese vakanga vateya nzeve.
 

CHAPTER 45
ENJOYING THE NEW KINGDOM
"Hama dzadiwa muchindiona kudai ndinenyaya yakanaka, hurongwa hwedu hwese hwafamba mushe uye tirikupfuurira mberi kubva patava izvozvi. Humambo hwenyika hwatanga tichida hwava mumaoko edu uye hapana achahutora." Steve achipedza kutaura mashoko aya panomboita ruzha rwekuombera vanhu vachifarira basa rakanga rabatwa.
"Basa ravabata iguru mwana wangu zvazvadai voramba uchibata basa kuti humambo husabve mumaoko edu, chiramba vakatsika pavatsika ipapo toenderera mberi takadaro." Akadaro Vicky achikorokotedza Steve.
Akazovataurira mafambiro aakanga aita kuti asvike pakuonana nevakuru wenyika. Akabva avaudza zvese zvavakanga vanyorerana nechigaro chaakanga apihwa. Akanga angomirira kunogadzwa chete.
Zvese izvi kwakanga kwava kuzadzisa asi humambo hwakanga hwatopinda mumaoko avo. Pakazoitwa mabiko pasi pemvura apa vanhu vachifarira humambo hwakanga hwauya. Paidyiwa nekunwiwa vanhu vachiita waini yakudira pasi.
 

Steve akazonzi aifanirwa kutora Mufundisi kuti vagobatsira pakugadza humambo musi uyu. Aizotorawo Jonhson naBrighton pamwe naFrank vaizofamba vakamuchenhetedza musi uyu. Hazel aizovapowo kuitira waya vane shavi rekuda kudeurwa ropa ravo. Aizenge aina Millicent naLisa vake.
Vicky aizongoshanyawo kuti aone zvichiitika hapana hake basa raaizobata ikoko. Vapedza kuwirirana wese vakabva vanyangarika vachidzokera kunzvimbo dzavanogara.
Mazuva akaramba achifamba apo vakuru wenyika vakaona zvakakodzera kukasika kuronga mutambo wekugadza mutungamiri mutsva wenyika. Nenzara yakanga yarova panyika zvaitoda kuti vakasike kupa vane chikafu chinzvimbo chavo izvo zvaizounza maguta. Zuva racho rakabva ratorongwa vachibva vazivisa Steve. Ndiye akazounza chikafu chese chaizodyiwa pamutambo uyu sezvo nyika yakanga yaomerwa.
Zuva racho parakasvika kwakanga kusingadanwe anonzwa. Vanhu vakanga vari mavhu nemarara vachibva kunyika dzakasiyana siyana kuti vaone mutungamiri mutsva achigadzwa. Zvese izvi zvaifadza vanhu sezvo vakanga vaudzwa kuti ndiye mutungamiri aizogutisa nyika.
 

Mutambo vakatanga kuseni apo Steve akasvika nechikwata chake vachiburuka mumota. Mota dzacho dzaiva apa hapana kana dzevatungamiri wenyika dzaienderana nadzo. Vanhu ndiwo vaiita ruzha rwemafaro vachiona mukuru uyu achifamba pajira dzvuku achifamba nepakati pavanhu.
Aifamba hake zvinyoro nyoro semunhu akanga ava muridzi wenyika dzese. Nenguva isipi akanga amira kumberi kwevanhu wese avo vakatanga kuridza mhururu nemiridzo. Zvinhu zvaifadza panguva iyi nekuti vanhu vakanga vapererwa. Chaifadza ndechekuti zvinhu zvakanga zvava kuzovanakira. Mukana vakabva vazopihwa kuna Mufundisi Mazondo avo vaizobata basa rekugadza mutungamiri uyu.
"Chekutanga ndinoda kukutendai mose mauya nehuwandu hwenyu kuti muzoona kugadzwa kwemutungamiri wenyu mutsva. Shoko rinotaura kuti chimwe nechimwe chine nguva yacho yachakatarirwa nashe. Kune nguva yekudyara kune nguva yekukohwa, zvese izvi hausi hurongwa hwemunhu wenyama asi zvinorongwa newekumusoro. Ndinofara ndichiona chiitiko chiripano chinofadza kudai. Nyika yanga yaoma asi Mwari vamutsa mumwe mubatsiri kuti agova mukuru pakati pedu." Panguva iyi vanhu vakaombera vachinzwa mashomo aMufundisi.
 

"Ndinotenda nemukana wandapihwa wekuti ndimbotaura zvishoma ndisati ndabata basa rinoda kubatwa pano. Zvandavakuita parizvino ndinoda kutenderera vakuru wese wenyika ndichivazodza kuti vagopihwa huchenjeri hwekushandisa kana zvichinge zvavaremera." Panguva iyi Mufundisi Mazondo vakabva vatanga kutenderera vachizora vatungamiri wese wenyika mafuta pahuma ayo ainhuwirira. Vachipedza vakabva vauya pana Steve vachibva vamuzora zvekare.
"Nguva iya yamanga makamirira yakwana zvino. Ndiyo nguva yatava kugadza mambo wemadzimambo uyo achange ari pamusoro pemadzimambo ese." Mufundisi vanotaura apo Steve akanga agariswa pachigaro chegoridhe chinopenya. Mumusoro make akanga akapfeka ngowani yeumambo yegoridhe. Mufundisi vakabva vamubatisa tsvimbo yavo iya vachimuraira kuti aisimudze mudenga.
Panguva iyoyo kunze kwakashanduka kuita husiku kuchibva kwatanga kupenya kunge kurikuda kunaya. Pava paya kunze kwakazodzaka zvekare kuita zvakwakanga kuri pakutanga.
"Zvamaona izvi zvinoreva kuti humambo hwemwanakomana hwatambirwa." Mufundisi pavanotaura mashoko aya vanhu vakabva vaita ruzha rwakapfuurikidza rwemufaro.
 

CHAPTER 46
NEW WORLD ORDER
Chakava chiitiko chinofadza kuva nemutungamiri mutsva. Jonhson naBrighton pamwe naFrank ndiwo vakazogadzwa sevachengeti wemutungamiri wenyika. Ndiwo vaizofamba naye kwese kwaanoenda.
Hazel akazopihwawo chinzvimbo apo aizova secretary wehurumende itsva yakanga yavapo iyi.zvese izvi zvichipera vanhu vakabva vaparara. Mazuva akatanga kufamba munyika muchibva maita shanduko. Chikafu chakatanga kuwanikwa kwese kwese uye mari yakanga isisanetse.
Zita raPresident Steve ndiro rakanga rava kugara riri pamiromo yevanhu wese. Vamwe vaiti ane moyo murefu murume uyu vamwe vachimurumbidza kuti ingirozi yakanga yabva kuna baba.
Zvese zvakanga zvaparadzwa nemvura nemhepo zvakatanga kuvakwa patsva pasina muripo. Zvese izvi zvaifadza waruzhinji avo vakabva vafunga zvekuenda kukereke yaMufundisi Mazondo. Kereke yacho yakanga yazoita mapazi kumativi mana nenyika dzakapoteredza.
 

Sezvo mazuva aifamba simbi yakanga yavakuda kurohwa isati yapora. Vanhu vakanga wava kufanirwa kuziviswa chokwadi chezvakanga zviripo zvaizoita kuti varambe vachidya vachiguta. Yakanga yava nguva yekubudirana pachena anenge asingade obva awonekana nenyika apo aizosiiwa ari kumarinda.
Pasi pemvura huwandu hwevanhu hwakanga hwakwira saka vakanga wava nemauta avo aingoshevedzwa kana paine aita nharo. Nguva zhinji mauto aya aisara pasi pemvura nekuti vakaona vanhu vaibva vanzwa kuda ropa. Vanhu vakanga vakaungana vachimirira kunzwa zvaida kutaura mutungamiri wenyika Steve.
"Ndinoda kukutendai mose kunyanya vatungamiri wenyika dzino vakanditendera kuti ndive zvandiri. Zvinhu zvakaoma kupihwa mvumo yakadaro asi imi makandipa mukati batsira nyika sezvavakatumwa." Pakaita maungira ekufara apo vanhu vainzwa inzwi remurume uyu kekutanga kubva paakagadzwa.
"Nyaya yandinayo muzuva ranhasi ndeyekuti kwandinobva kunova ndiko kunobva maguta kune vakuru wedu vatinonamata. Vakuru vatinonamata ava vanoda kuramba vachinamatwa uye vanofara kwazvo zvinozoita kuti varambe vachitipa chikafu." Mashoko aya akaita kuti pamboita runyararo vanhu vachingotarisana.
 

"Zvingaita sezvakuvhundutsai hazvo asi ino inguva yekutaurirana chokwadi. Wedu vatinonamata anonzi THE GREAT MARINE KING anova ndiye anesimba rinokunda vaMwari wese. Ndiye anotiwanisa chikafu chese chatinodya ichi uye akatizivisa kuti anoda kunamatwa nemunhu wese anorarama panyika pano." Vanhu vakaramba vakanyarara pasina aikwanisa kupindura.
"Musavhunduka zvenyu muchinzwa nezvamwari wedu batataura nezvake uyu. Kana mukamunamata achakukomborerai uye nyika yose ichafarwa nehupfumi hwakapfuurikidza huchavapo. Zvava kwatiri kuzvitambira kana kusazvitambira asi ndizvo zviripo.
Vanhu tichanga tava kunamata kereke imwechete uye hakuna mumwe achatenderwa kumutsa imwe kereke." Panguva iyi pakanzwikwa mahon'era kureva kuti pane vanhu vaipesana nazvo.
"Ndanzwa mahon'era mukati menyu kureva kuti pane vanopesana nazvo, izvi zvinoreva kuti vanoda kuzviita vakuru kudarika vamwari wedu vanotipa hupfumi nechikafu. Kana varipo vanopikisa zvandataura ngavagare vazvipatsanura mukati mevamwe tivaone." Akataura Steve achibva amirira kuona kuti ndevapi vanhu vacho. Vanhu vakatanga kuzvipatsanura mukati mevamwe nehuwandu hwavo.
 

Steve akazobvunza kuti sei vakanga vapokana nezvaaitaura vachibva vamupindura kuti vaizodana zita reMwanakomana chete. Uyezve vakanga vasina basa nechikafu nekuti dumbu rakanzi ndere zvekudya nezvekudya ndezvedumbu asi Mwari vachaparadza zvese pazuva rekuguma. Steve akazotaura kekupedzisira achiti azvipira hake kufa panguva ino nekuda kusateerera zvandinotaura ngaarambe ari kudivi ikoko.
Vamwe pavakanzwa zvekufa vakabva vachinja moyo. Ndiwo vakazoerekana kwaiva nechaunga chairumbidza Steve. Vamwe vakasara vakamira vakanga vaine hushingi hwekufira Kristu mwanakomana waMwari.
Panguva iyi Steve akabva asimudza tsvimbo yaaiva nayo mumaoko iri nzira yekushevedza mauto ake.
Nenguva isipi nzvimbo iyi yakanga yatokombwa nevarume vakanga vakapfeka zvitema vakavhara kumeso. Mumaoko vakanga vakabata mapanga aipenya achicheka nemativi ese. Izvi zvakaita kuti huwangu hwavakanga vasarudza kufira Mwari mupenyu huderere apo vamwe vakazvitsaura zvekare vachipinda muchaunga. Mauto akazopihwa mvumo achibva atanga kubata basa vanhu vakatarisa. Aingorova mutsipa nebanga kamwechete musoro vobva vadonha. Pakava nemhere mhere panguva iyi vanhu vachiona ropa.
 

CHAPTER 47 FIGHT BEGINS
Izvi zvakaita kuti vanhu vapete miswe vachitya kutorerwa hupenyu hwavo. Vaichekwa misoro vakazotakurwa nemisoro yavo vachibva vaendwa navo kunoraswa. Steve akazoendererawo mberi apo mauto aya akanga azodzokera.
"Ndizvo zvatinoita izvozvo kune vanenge vasingateereri. Unozvidemba kuti chandazviirira vasiya sadza.
Ndinoenderera mberi ndichiti mwari wedu uyu wandataura nezvake avakunamatwa zviri pamutemo. Tichatuma vanhu vachafamba vachiisa zvidhindo zvinoratidza kuti ndiye mwari waunonamata uye hapana anofanirwa kupokana nazvo. Anenge apokana nazvo rufu rwunomushanyira." Pakataurwa mashoko aya hapana akadaira kana kupikisa. Steve akazoenderera mberi nemashoko ekupedzisira.
"Chekupedzisira ndinoda kutenda nenguva yamandipa semutungamiri wenyu. Ndinoti mugova nenguva yakanaka." Akataura achibva atobva pastage paakanga akamira. Hapana akakwanisa kuona kuti akazofamba sei.
 

Vanhu vakazoparara wava kuenda kunzvimbo dzavanoraramira. Vamwe ndivo vaikurukura pamusoro pechiitiko chakanga chaitika. Vamwe vakanga vasina kufara nechiitiko ichi asi kuti vataure zvairema. Vaitya kuitya kanyama zvavakanga vaona zvichiitwa vamwe.
Mazuva akafamba zvinhu zvichingochinja mazuva ese. Mukereke makanga mavakutyisa kupikisa zvinenge zvataurwa nekuti rufu rwakanga rwavakugara pedyo.
Vaiti uchipinda pamusuwo vaiona pakamira varume wechiuto vakaita sevaya wekuuraya vanhu pamusangano. Ava vakanga vazosiyana pakuti vakanga vasina hasha dzakanyanya sewekuuraya vanhu vaya.
Amai Mufundisi naNyasha vaingoshumira mazuva ese vachirumbidza Mwari mupenyu. Zvavaizooneswa mumaziso avo ndizvo zvaivarwadza kusvika pakuzvibvuza kuti zvichapera here.
Mumwe musi vakanga vakagara vachibva vatanga kuoneswa vana wavo. Vakaoneswa vachipihwa chikafu chiya chakanga chabva pasi pegungwa apo vakabva vatanga kuchema. Zvinhu zvaivarwadza kuona mwana wavo wekubereka achipihwa mhando yechikafu chakanga chabva pasi pemvura ichi. Zvaiva nani kuti afe nenzara pane kudya chikafu ichi. Vakabva vatanga kunzwa kutaura munzeve dzavo.
 

"Muranda washe usachema zvako uchiona zviri pameso ako izvo, iyi inyaya diki nhasi chaiye vana vako uchanovatora ugouya navo pano. Ko vambenge vaona here zvaita nyika nekereke?" Pakarepo amai Mufundisi vakatanga kuona zvese zvakanga zvichiitika munyika nemanamatirwo akanga avakuitwa mukereke.
Vakatarisana naNyasha uyo aitoererawo misodzi. Vakashaya kuti aichemei vachibva vamubvunza. Ndipo pavakaziva kuti akanga achiona zvavakanga vachionawo. Vakazotanga kuona Mukoma Kudzi avo vakanga vachiri muchipatara kubva pavakaita tsaona nebhazi. Inzwi rakabva rauya munzeve dzavo richitaura.
"Muchinda waurikuona uyu ndakamusarudza kuti andishumire asi achiri pakumanikidzwa. Ruoko rwake ndirwo rwandakasarudza kuti rwubatsirane nemi pakusunungura kereke uye kudzoka kwake kuchaita kuti kereke idzoke panzvimbo. Shoko riripo nderekuti pfugamai mumunamatire nekuti aripedyo nekurwiswa nehondi yepasi pemvura. Arikuzivikanwa kuti ndiye achaponesa nyika saka vachazoda kumuuraya." Amai Mufundisi vachinzwa mashoko aya vakangobatana maoko naNyasha vachibva vatanga kunamata.
Zuva iri vakazodzika gomo vachibva vaenda kunotora vana wavo sezvo baba vacho vakanga vabuda. Nenguva isipi vakanga vatodzoka kugomo.
 

Vakatanga kunamata apo vakanga varairwa kunzi vanamate pamusoro pevana wavo. Vana vakatanga kuzvongonyoka kuita kunge nyoka vachiridza mhere. Amai Mufundisi naNyasha vakabva vatowedzera minamato yacho. Pava paya ndipo pakazorutsa vana ava zvinhu zvitema zvakatadza kuzivikanwa kuti zvaiva zvii.
Vakazoenderera mberi neminamato yavo apo vakanga wavakurumbidza Mwari mupenyu. Mazuva ose ainetsa chikafu paiuya njiva yakatakura tswanda ichisiira vana amai Mufundisi. Havana kumbobvira vashaya chikafu mazuva ese aya.
Kubva zvakanga zvapindawo mukoma Kudzi muchipatara havana kuzoziva zvairongwa panyika. Vakanga vachingorapwa vachiziva kuti nerimwe zuva vachazobuda. Mazuva akafamba apo vanhu vaiisa zvidhindo vakanga wavakufamba nemuzvipatara.
Vakasvika pachipatara pakanga paina Mukoma Kudzi vachibva vatanga kubaya varwere.
Mukoma Kudzi avo vakanga vakatyoka gumbo hameno kuti vakarivanepi simba. Vakangokwanisa kusimuka vachibva vafamba vachibuda mukamuri ravakanga vachirapirwa.
 

CHAPTER 48 FIGHTING CONTINUES
Pasina nguva mukoma Kudzi vabuda mumamuri mavairapirwa pakabva papinda vanhu vaviri murume nemukadzi. Vakatanga kudhinda varwere wese vakanga vari mukamuri umu apo Mukoma Kudzi vaiterera zvavaitaura.
Vaiti vakabaya munhu vaibva vamuudza kuti makorokoto wavakurarama muhumambo hwedu uye uchararama zvaunoda ugopora. Vamwe ndivo vaimboedza kuda kuita nharo apo vaibva vabaiwa majekiseni ekuti vafe.
Vachisvika pamubhedha vaKudzi vakambomira vachitarisa tarisa kuti vaone kwaakanga aenda. Chiremba akanga achimurapa akashamisika nekuti aimuziva akatyoka gumbo.
Panguva iyo ndipo pavakatanga kufamba vachiuya nekwakanga kwakahwanda Kudzi. Kudzi paakanzwa tsoka dzichofamba kuuya kwaari akabva atanga kufamba achienda mberi. Akazozvivharira muchimbuzi apo akanzwa vachishevedzera kuti vakanga vakamumirira pamubhedha vake.
 

Ndipo paakazongoona kumberi kwake kwakamira murume akanga akapfeka zvichena. Akatanga kuoneswa zvakanga zvichiitwa nevanhu vaya vakanga vachiisa vanhu zvidhindo. Ndipo paakazoudzwa kunzi simba ramweya mutsvene ndiro rakanga ramupa simba rekumuka raakanga asina.
Sezvo akanga akamirirwa pamubhedha vake akabva atanga kurairwa mafambiro aaizoita. Akarairwa kunzi aizopinda nemukamuri iroro uye hapana aizoita simba rekumubata. Akabva arairwa kunzi pane varwere vaviri vakanga vabaiwa majekiseni ekuti vafe asi vaifanirwa kurarama kuti simba raMwari rionekwe.
Akabva arairwa kunzi avabate musoro obva apfuura hake achienda. Aizopfuura nepamubhedha vake paakanga akamirirwa achienda sezvo akanga asisina nzvimbo umu. Nzvimbo yake yakanga yatova kumberi kwakanga kuine basa.
Muchinda uya akangonyangarika Kudzi achibva asara ega. Gumbo rake rakabva rapora zvachose akanga avakuita kunge asina kumbokuvara. Akatanga kufamba akananga kukamuri riya raakanga achirapirwa.
Zvechokwadiwo akaona akamirirwa pamubhedha vake. Akangofamba akananga nekudivi raiva nevarwere vaakana arairwa.
 

Akasvikobata misoro yevanhu vaya achibva apfuura nepaiva nemubhedha vake. Akapfuura nepakati pavanhu vaya avo vakaramba vakamira vakatarira. Chiremba vake akangokwanisa kumunongedza achiratidza vanhu vaakanga anawo kuti ndiye munhu wavakanga vakamirira.
Mumwe wevanhu vakanga vachidhinda vanhu ava akamboda kufamba kuti amudzose achibva apera simba rese. Vakazongosiyana nazvo nekuti vakanga vatoona kuti pane zvaivapo zvavaisakwanisa kukurira. Mukoma Kudzi zvavakabuda vakabva vatanga kufamba vachienda kwavaisaziva.
Vaingonzwa kunzi famba saka vaingotevedzera izvozvo. Varipakufamba vakazoerekana vasvika pamba paElder Mududu. Vachisvika apa vakatanga kuoneswa mauto achitenderera achivhima Elder ava. Munamato vakabva vatotanga apo vakazorairwa kunzi pamba paElder Mududu pakanga pachengetedzwa uye vanhu vakanga vachiisa zvidhindo vakanga vasisina simba rekusvika pamba apa.
Mukoma Kudzi havana kugara pamba apa sezvo vakanga vachinzwa kunzi havasati vapedza. Vachibuda pamba apa vakaona vanhu vakanga vakapfeka zvakafanana nevaya wavakanga vaona kuchipatara vachitsvaga kuti vopinda sei pamba paMududu.
 

Semunhu akanga aine rwendo rwake havana kumboita basa nazvo vakangofamba vachienda vakazoerekana vasvika pamba paElder Marwei vachiona paine vanhu vamwechete iwawo vachida kutopinda muchivanze.
Mukoma Kudzi vakangosimudza ruoko apo vanhu vakabva vatanga kudzungaira vachitenderera paya.
Mukoma vakabva vatorairwa kunzi zvatoringana saka vakabva vapfuurira. Vakaramba vachifamba apo vakaona vasvika pamba paMuvhangeri Sheshe.
Vakatosvika Muvhangeri vakamira nevanhu vaya vachiramba kuiswa chidhindo. Mumwe wacho akanga atoburitsa banga kuti abaye Muvhangeri naro.
Nguva idzodzo Kudzi akangodaidzira kuti nezita raJesu hauna simba pamusoro penyama yake. Panguva iyoyo banga rakabva radonha mumaoko. Vanhu vaya vakabva vabva apa vasina kuoneka vachienda.
Kudzi akasiya aita munamato achibva anzwa inzwi richiti musha uyu vakanga vachengetedzwa. Akazotanga kufamba achibva apa asingazive kwaaizonanga zvekare. Apa ndipo paakazofamba rwendo rwurefu apo munzira aingoona vanhu vachiiswa zvidhindo. Pamwe pacho ndipo paaiona vakanga vakapfeka zvitema vakavharwa kumeso. Akabva aziva kuti ndivo vakanga vari mauto ehondo. Afamba kwechinhambwe akazoona avakukwidza kuenda mugomo.
 

CHAPTER 49 CHRIST AT WORK
Akafamba chinhambwe kukwira mugomo apo akazonzwa manzwi evakadzi vaiimba. Akaramba achifamba achiswedera kwakanga kuine vakadzi vaya achingotevera mazwi avo chete. Nenguva isipi akanga avakuona vanhu vakanga vari nechekure.
Nenguva isipi akanga asvika paiva nevakadzi ava vachibva vatoshamisikawo. Aizivikanwa kunzi akanga ari muchipatara saka huvepo hwake panzvimbo iyi hwakasiya amai Mufundisi naNyasha vaine mibvunzo.
"Ko wekuchipatara makabuda riinhiko takangonzwa kunzi makapotswa nerufu." Vakabvunza amai Mufundisi vachida kunyatsonzwisisa. Vaiziva kuti muchinda uyu akanga akatyoka gumbo asi apa raitoratidza kuti rakasimba.
"NdezvaMwari izvi amai, ndangonzwa simba rekusimuka ndichibva pandanga ndakarara ndikatoshaya kuti ndini here ndanga ndisiri kugona kufamba. Kusimuka kwandaita ndatozoona kuti kwanga kuri kuyamurwa pahondo." Akataura Kudzi achiudza amai Mufundisi avo vakanga vakateerera.
 

Akazovarondedzera zvese zvakanga zvaitika kusvika abude muchipatara. Akarondedzerawo zvese zvavanhu vaakashanyira achiisa minamato yeruchengetedzo panguva yavakanga vari iyi. Ari pakutaura kudaro ndipo paakatanga kuona vanhu vaya vaiisa zvidhindo vachifamba vakananga nekudiva raigara amai vake.
Baba vake vakanga vakaoneka nyika mumakore matatu akapfuura saka amai vake ndivo wega vakanga vasara. Paakaona chiitiko chavanhu vaifamba ava mumaziso ake haana kuzoda kugara ipapo.
Akabva atooneka achivimbisa amai Mufundisi naNyasha kuti aizodzoka. Zvakanga zvanakira kuti akanga ava kuziva pavari uye aiziva kuti vakachengetedzeka. Akabva atodzika gomo riye ari mhepo izvo zvaitomushamisa semunhu akanga asati ambomhanya zvakadaro.
Munzira vanhu vaingocheuka vachishaya kuti munhu uyu mamhanyiro ake aiva mamhanyiro rudzii. Nenguva isipi akanga atopinda munzira inonanga kumba kwavo tichangopfuura paDombo tombo. Ndipo paakasangana nevanhu vaya vaakanga achioneswa ari mugomo.
"Ko maiswa chidhindo here nhai mukoma." Akabvunza mumwe wacho achiswedera kwandakanga ndakamira. Ipapo shavi rekupindura zvandinoda rakabva rabata.
 

"Chinomboshandeiko chidhindo chamunongotaura nezvacho ichocho? Chinondiunzira chikafu mumba mangu here kana ndikachiiswa? Pane kungozviisa zvinhu zvisina basa zvisina zvazvinondibatsira muhupenyu." Akataura Kudzi zvakaita kuti vanhu vaye vatarisane vasina zvekutaura. Mumwe vacho ndiye akazoshama muromo kuti ataure.
"Mukoma wangu izvi zvakabva kuvakuru wenyika uye vakati anenge aramba ngaafe nekuti haangadye chikafu chatiri kuunza asingateerere zvaanotaura. Saka nyaya iripo ndeyekuti vosarudza kuiswa chidhindo kana kufa." Akadaro muchinda uya apo mukadzi vaakanga achifamba naye akabva agutsurira musoro senzira yekuwirirana nazvo.
" Manje ini handidye chikafu chenyu uye hapana anokwanisa kusvika pedyo neni akandiuraya. Kana paine anokwanisa ngaaedze tione." Panguva iyi pakabva pangonyuka varume vatatu vakanga vakapfeka zvitema vakavhara kumeso.
Kudzi akabva aziva kuti varume ava vakanga vauya kuzomurwisa nekuti akanga achipikisa zvavaitaura. Akaramba akatarisana nevarume vaya asingavhunduke semunhu akanga aine anomurwira. Mumwe wevarume vatatu ava ndiye akabva afamba kuuya padhuze. Akabva ashama muromo vake kuti ataure.
 

"Saka muchinda iwewe vazvipira here kuonekana nenyika ino? Vazvipira here kuti tikurange tokusiya usingafemi nekuda kwekusateerera kwako?" Kudzi asati apindura akabva atanga kuseka hake. Ndipo paakataura kuti akanga aine simba rekumuuraya ngaamuuraye.
Mumwe wemauto aya akasimudza banga raakanga ainaro mumaoko achiti anyatsotema musoro zvobva zvarova.
Panguva iyoyo simba rese rakabva rapera achibva akundikana kurova Kudzi naro. Akapamhazve kepiri achibva aona ngoma ichingova ndiyo. Mumwe wavo akanga akabata demo akambozamawo kurwisa apo akaita rekusimudza mudenga achikoka simba.
Paakangorisimudza maoko ake akabva aoma zvekuti akanga asisadzike pasi. Kudzi akazovasiya vakabata miromo achipinda muchivanze chavo. Achisvika amai vake vakashamisika kuona achifamba. Vakanga vamusiya kuchipatara pazuva rakanga rapfuura achinzi akanga achida mamwe masvondo maviri kuti abude.
Akazovarondedzera zvese zvakanga zvatora nzvimbo kuti azosvika paakanga ari nguva iyi.
Akavatsanangurirawo zvese zvenzendo dzaakanga afamba achiisa minamato yeruchengetedzo mudzimba dzakanga dzasarudzwa nashe. Achipedza kutsanangura akabva aisa munamato weruchengetedzo.
 

CHAPTER 50 UNTOUCHABLE KUDZI
Kudzi achipedza kuisa munamato akazotanga kukurukura hake dzimwe nyaya naamai vake. Nguva yakanga yareba arimo muchipatara achingoshanyirwa chete asi apa Mwari vakanga varatidza simba ravo.
Mazuva akaramba achimhanya ikava Mwedzi vachiedza kurwisa Kudzi vachikundikana. Vaiedza nepese pavanogona kuti vamuuraye asi pese pavaisvika padhuze vaipera simba. Iye mukoma Kudzi vacho akanga asingatombotye kufamba pakati pevanhu vakadaro.
Mumwe musi vakanga vari pasi pemvura vakaungana apo vaikurukura nyaya dzaiitika panyika. Pazvinhu zvizhinji vakanga vachibudirira uye ropa vakanga vadeura rakawanda.
Rakanga radeurwa mukereke rakanga rakawanda nekuti vanhu vaizoti vabatwa nemashoko anenge achiparidzwa obva ashevedzera kuti Jesus. Ndipo pavaibva vaona musoja achonanga paari osvikoita musoro wekutema mebanga. Nekuda kwaizvozvi ropa rakanga risiri renhamo.
 

Vakakurukura nyaya vachifara sevanhu vaibudirira pazvirongwa zvavo. Kunyangwe zvazvo zvaifamba mushe pane vanhu vashoma shoma vaivashaisa mufaro. Akanga anyanyisa ndiKudzi asi hapana zvavaimuita.
Vaiti vakasvika paElder Mududu vaishaya gedhe vobva vadzokera havo. PaElder Marwei vaiona rwizi chete apo vaibva vashaya kuti imba yanga iripo yaendepi.
Vaizongoona zvirinani kudzokera pane kutambisa nguva. PaMuvhangeri Sheshe vaiti vakasvika vaipera simba nyangwe vakatarisana navo. Zvese izvi aiva mabasa aKudzi akanga afamba achivaka minamato.
Kana kuri kugomo kwaiva naaMai Mufundisi naNyasha ndiko kwaitopisa. Mamwe masoja akaenda akaburuka achiita zvekukunguruka. Vakamboendesa vamwe kepiri vakadzoka mumwe wavo arumwa nenyoka. Hazel aimboratidza simba rake nepese paanogona napo asi aikundikana.
Zvese izvi zvakanga zvichidzosa basa ravo mumashure zvichiita kuti vasasvike pavanoda. Vakanga wava kutyira kuti zvinhu zvinogona kungomuka zvakachinja nekuda kwevanhu iwawa sezvo vakanga vari pabasa rekuparidzira nyika. Ndipo pavakatanga kuronga kuti voitasei nekuti zvakanga zvavakuda kuti vaise pfungwa pamwechete.
 

"Machinda zvinhu zvinofadza kuziva kuti nyika yose iri mumaoko edu uye ndisu tinoisa mitemo yatinoda. Kana tikamuka takaisa mutemo mutsva hapana anotipikisa nekuti inyika yedu." Steve akataura apo vanhu vakamboombera maoko.
"Kunyangwe zvakadaro hazvo handina mufaro nekuda kwevanhu vashoma shoma varikuedza kudzosa basa redu mumashure. Tirikuedza kuti zvifambe asi vanhu iwawo varikuzvivhara." Akadaro Steve achida kumbonzwa pfungwa dzevamwe. Mumwe wemauto epasi pemvura apa akabva apinda mudariro.
"Hongu mungataura zvavangu vakawanda asi pane mumwechete vatambozama zvichiramba. Iyeye anotoda hondo yese yemumuzinda muno tobatanidza masimba edu tese. Tikaita zvekutamba anogona kutikurira taenda nehuwandu hwedu kudaro. Ndirikureva chikomana Kudzi." Akataura muchinda uya vanhu vakateya nzeve.
Pachokwadi Kudzi ndiye akanga achinetsa kubata pavanhu wese vakanga vachitaurwa nezvavo.
Vaitosangana naye munzira mazuva ese vachikundikana kumutorera hupenyu. Ndipo pavakazofunga kushevedza mauto avaiti ndiwo epamusoro aye ekumbouraya vanhu pamusangano. Machinda aya aiti pese pasvika aisiya ropa richierera kunge riri mudhamu.
 

"Machinda angu ndinoda kuti muende kunovhima chikomana chinonzi kudzi muuye nacho. Munhu iyeye arikuda kundiuraira basa rangu saka nhasi ndinoda musoro vake mumuzinda muno ndigoupa mambokadzi vangu ava." Akataura Steve apo akabva araira vakomana kuti vabude pakarepo. Akabva avaraira kuti vamwe vaizonovhima amai Mufundisi kugomo ravo ravaiswera naNyasha nevana wavo.
Machinda aya akaita sezvavakanga varairwa vachibva vapinda panyika vari museve. Vaiti vachifamba munzira vaisaona kana katsi zvayo padhuze. Vakanga vaine tsika yekuti kana vachifamba munzira wese asvika padhuze navo vaimutema musoro nebanga.
Nenguva isipi vakanga vasvika pamba paigara Kudzi apo vakasvikopinda muchivanze chake kuti vamubate. Kudzi uyo akanga anzwa mutsindo panze akabva abuda kuti aone vakanga vashanya pamba pavo.
Ndipo paakaona machinda aya achibva ataurirwa kunzi ndiye akanga achidiwa. Akabva avaraire kuti vaite zvavakanga vavinga. Mumwe vacho akada kusvika paiva naKudzi achibva awira pasi nemusana. Vamwe vakamboda kuedza kupotsera mapanga avakanga vakabata asi vaibva vapera simba. Pavakaona vakundikana vakabva vabva havo pamba apa vakananga kugomo kwaiva naMai Mufundisi.
 

CHAPTER 51 DOUBLE TROUBLE
Masoja aya aiita zvekumhanya akananga kugomo kunobata basa. Hasha dzekutadza kubata Kudzi ndidzo dzakanga dzava kuzopedzerwa kunaamai Mufundisi.
Vanhu ndiwo vaiita kunge vachatyoka makumbo munzira vachitiza varume wechiuto ava. Vamwe ndiwo vaiita munyama apo vaisanganidzana navo hupenyu hwobva hwatorwa rakacheka nyika.
Nekunerimwe divi amai Mufundisi vakanga vakagara mugomo naNyasha wavo vachangopedza kunamata. Vana vaamai Mufundisi vakanga vatosimbawo pakunamata zvekukwanisawo kurwira vamwe kune vakaipa.
Nyasha ndipo paakabva atanga kuona varume vaikwidza gomo vakabata mapanga. Akacherechedza varume vaya achibva aona kuti panyika akanga asati ambosangana nevakadaro. Akatarira varume vaya vachikwidza gomo apo vakanga vakawanda zvekutopinda muzana. Ndipo paakaudza amai Mufundisi zvaakanga achiona. Mai Mufundisi vakabva vamuudza kuti hondo iyi yakanga yabinga ivo vari vaviri asi hapana zvayaikwanisa kuvaita.
 

Pakarepo pakabva patanga kuimbwa nziyo apo vaidana vatumwa kuti vabate basa. Panguva iyoyo vakabva vaona varume vana vakabakomberedza kumativi ose vakabata mwenje yavo mumaoko.
Vakawedzera kuimba apo mauto aye akazenge asvika pamuzinda wavo. Inzwi rakabva radzika richitaura munzeve dzaamai Mufundisi avo vakabva variteerera.
"Musatye vana vangu nekuti ndinemi, ndakambokurwirai pakutanga uye ndakanga ndinemi musango muno mazuva ese. Nazvino ndinofara kana muchindishumira nekurevesa. Hondo yamurikuona iyo musatya zvenyu nekuti haina simba. Varikuzama nesimba ravo asi havakundi. Ndavatumira vachavarwisa zvichaita kuti vadzokere vakashota. Imi chingotarirai chete muchiimba nekuti zvekurwa hazvisi zvenyu." Inzwi riya richipedza kutaura rakabva raenda.
Amai Mufundisi vakabva vaudzawo Nyasha pamwe nevana wavo zvakanga zvapinda munzeve mavo.
Vakatanga kuimba vakatarira kwaibva nemauto aya apa inzwi rakanga rava pamusoro.
Varume wechiuto vaya vakamboseka vachitaura zvavanoda pamusoro pavakanga vachiimba ava. Vaitofunga kuti amai Mufundisi naNyasha vaiita zvedamba. Vakabva vatanga kufamba vachienda pedyo.
 

"Nhasi chaiye urikurisiya sadza nekuda kwekuzviti unonamata. Iwe nevana vako nekamusikana kauri kuimba nako ikako garai matiudza mashoko enyu ekupedzisira tisati taudza musiku kuti agadzirire kutambira mweya yenyu. Ukaona isu tauya patinosvika panonhuwa rufu izvozvi ndakatonzwa ropa kunhuwa." Akataura mumwe wemasoja aya achibva atanga kuseka zvekusvotesa.
"Mashoko angu ekupedzisira ndeekuti kana matenderwa itai henyu zvamafambira. Kana Mwari varikumusoro vakutenderai zvirokwazvo muchatisiya tava kumarinda." Vakataura amai Mufundisi zvakaita kuti muchinda uye aseke zvekare.
Masoja aya akabva atanga kufamba achiswedera paiva nanamai Mufundisi. Izvi hazvina kuvamisa kuimba vakabva vatowedzera. Varume vaya vakanga vakakomba amai Mufundisi vakabva vasimudza mwenje yavo mudenga vari panzvimbo dzavakanga vari.
Pakatanga kunzwikwa mitsindo yemabhiza nengoro zvakanga zvichiuya kuzorwa izvo zvakavhundutsa masoja aya. Kuti vasvike paiva naamai Mufundisi zvakaramba vaingoona kupenya kwechiedza pobva paita rima. Nenguva isipi ngoro dziya dzakanga dzava kunzwika mudhuze apo pakabva pasvika varume vatatu vakabata minondo mumaoko.
 

Masoja aya akatanga kurwiswa zvekuti hapana kana mumwe wavo akakwanisa kudzorera. Vamwe ndivo vaiti vakada kuvhika vaibva vatyorwa maoko. Hondo yakatsva nziyo dzichiimbwa nenzwi repamusoro.
Masoja aya akatanga kuita aziva kwake aziva kwake nekuti pakanga pasisina chekumirira.
Pakutiza ipapo vaviri wavo ndiwo vakazorasikirwa nehupenyu. Mumwe akarohwa mbama yaasina kuona kuti yabva nekupi achibva adonha pasi. Akabva angooma zvakadaro. Mumwe akangonzwa kuti abaiwa nemunondo achibva awira muvhu. Akabva angosiya sadza pakarepo.
Vamwe vakazonosangana kumberi apo vakatanga kukurukura kupunyuka kwavakanga vaita. Amai Mufundisi naNyasha vakasara vachirumbidza Mwari nekuvarwira pahondo yakanga ichityisa kudai.
Mauto aya akasvika kumvura achibva atsanangura zvakanga zvaitika uye kuti vaviri wavo vakanga vafa. Izvi zvakapa Vicky hasha apo akafunga zvekunopedza hondo idzi ega. Aizobuda nehondo yake yese asi ndiye aizomira mberi pakurwa. Ndiyo yakanga yava nguva yekuratidza masimba ake ese. Ndipo zvekare paakanga ava kuzoonekwa hukuru hwake.
 

CHAPTER 52
END OF THE ROAD
Mazuva akaramba achifamba kubva musi varongwa zvekuti Vicky aende nehondo yake yese kunorwa. Aida kuzohwandira vanhu vake pavanenge vari pakamanikana. Iye Vicky aingozvishingisa asi dzimwevpfungwa dzaimuti vanhu ava havana kumira mushe.
Akazongozviudza kuti paaizosangana nevanhu iwawo paisazomera huswa. Semunhu akanga aine masimba ekuita zvese zvaanoda uye ndiye aitopa vamwe haaitarisira kukundwa.
Mumwe musi iri svondo vanhu vakaenda kukereke zvavaisiita. Mufundisi Mazondo vakagadzirira semazuva ese vachibva vaenda kukereke. Munhu aiti kana achipinda mukereke aitanga atariswa kuti ane chidhindo here. Kana asina chaibva chaiswa ipapo.
Nekunerimwe divi Mukoma Kudzi vakanga vakarara apo vakanzwa inzwi raitaura munzeve dzavo.
Vakanyatsoteya nzeva kuti vanzwe zvaitaura inzwi iri.
 

"Mwanakomana basa rako rakaita kuti udzoswe panyika ratanga, muka uende kukereke unebasa rakakumirira ikoko. Ndoda kuti udzore makwai ari kurasika ayo adzoke mugwara. Kana vari vatungamiri wavo mutongo uripo kare." Inzwi riya rakataura richibva raenda.
Ipapo Kudzi haana kuda kutambisa nguva akabva atomuka achigadzirira. Nenguva isipi akanga atochena chena agadzirira kupinda. Akabva asarudza kuenda asina kudya semunhu akanga aine basa raida kuti anyatsoenda pamberi paMwari.
Amai vake vakagadzirirawo vachibva vapinda munzira wese. Nenguva isipi vakanga vatosvika apo vakatanga kufamba vachipinda mukati. Vachisvika pamusuwo vakaona uya aiongorora vanhu vane zvidhindo aripo pamusuwo.
Paakavabvunza vakabva vamuudza kuti vakanga vasingaiswe zvidhindo vachitopfuura vachienda. Muchinda uya akada kuvatevera kuti avadzose achibva ashaya simba rekufamba. Paakati rega ndiite zvekushevedzera akabva ashaya simba rekushamisa muromo vake. Paakaona zvadaro akabva asiyana hake nazvo. Kudzi naamai vake vakabva vaenda havo kunogara makanga muine vamwe. Nziyo dzakanga dzichiimbwa apa dzaimubata nekuti dzakanga dzasiyana nedzaaiziva kare.
 

Mwanakomana akanyatsoona kuti zvinhu zvachinja uye vanhu vakanga vatorasika zvaitoda nyasha dzaMwari kuti vadzoke. Mumadziro mese makanga makanyorwa nemavara makuru kunzi THE GREAT MARINE KING. Akabva atozviona pachena kuti ndiye mwari akanga ava kunamatwa mukereke.
Chimwe chakamubata achipinda inyaya yekuona masoja mukereke. Zvairevaka kuti vanhu ava vaitoita zvekumanikidzwa kunamata zvavasingazivi. Izvi zvakapa Kudzi rimwe simba raasina kumboziva kuti rabva nekupi.
Akangosimuka achibva atanga kufamba achienda kumberi kwechaunga. Maziso ese akanga atarisa kwaari apo vanhu vaida kuona kuti aidei kumberi ikoko.
Nenguva isipi akanga atomira kumberi kuti ataure shoko raMwari mupenyu.
"Ndinokutendai vana vaMwari nechido chenyu chamaratidza kuuya pano kunyangwe tirikushumira zvakasiyana. Ndinoda kudzorerawo mbiri kuna iye Musiki anotipa hupenyu nekutitarira panyika yatinofamba iyi. Neniwo ndimire pano ndinofara kukuudzai kuti nekuda kwesimba riri muropa raJesu ndakadzoswa panyika kuti ndigobata basa." Panguva iyi vanhu vakanga vachakamutarisa vasinganzwisisi zvaitora nzvimbo. Akabva aenderera hake mberi.
 

"Nhasi shoko rangu ndicharitora panenyaya dzaJohani kuna Zvakazarurwa. Ndidzo nyaya dzenguva ino yatiri kurarama. Nekuti chikara chakaonekwa chichibuda mugungwa chine masimba makuru. Zvino zvachakanga chine masimba makuru chaida kuti chitsause avo vakasanangurwa." Vanhu vakaramba vakanyarara vakateya nzeve kushoko iri.
"Vanhu vakasvika pakunamata chikara akati ndiani anesimba angakwanise kurwa nacho. Nazvino ndizvo zvirikuitika mukereke muno kuti vanhu vasarudza kutevera chikara nekuda kwesimba rachiri kushandisa kubata basa rinoshamisa. Nazvino vanhu vari mukereke varikuti ndiani anesimba rinokunda revatiri kunamata uyu, hama muzive kuti kudenga kuna Mwari mukuru kuru kwete wenyu wamuri kunamata nhasi uyu." Pakatanga kuita mahon'era muvanhu apo vaipikisa zvaaitaura.
"Vashumiri wemarimwezuro vakauraiwa vari pakushumira shoko iri uye vamwe vainzvengeswa. Nhasi uno ndauya kuzoitawo sevashumiri iwawo kuna ndichifa ndigofirawo shoko irori. Andituma anditi enda unodzora vana vari kurasika. Ndanzwa tsitsi kwazvo ndikati regai ndiita kuda kweandituma." Panguva iyi amai Mufundisi vakabva vapinda naNyasha pamwechete nevana wavo vaviri. Pakangoitika zvimwechete hapana akaita simba rekuti avaise chidhindo.
 

Kudzi akaenderera mberi neshoko rake izvo zvakazoita kuti masoja akanga ari mukereke umu ade kumurwisa.
"Muchinda iwe vabvira kare uchitiparidzira nhema. Nguva yatanyarara yareba takateerera madhaka ako auri kutaura." Akadaro mumwe wemasoja aya apo vamwe vanhu vakanga vari muchaunga umu vakabvumira.
Kudzi akabva avaudza asingatye kuti Mwari waakanga achiparidza nezvake akanga ari Mwari wekumusoro soro akasika zvese zviri pasi pano. Akanga akasiyana newavo wemumvura wekuti vanoenda vachinosuma matambudziko avapa mazano.
Musoja uya akaita hasha achibva atanga kufamba achiuya kumberi ikoko. Ndipo paakaona kuti Kudzi akanga amira akabatana maoko naamai Mufundisi pamwe naNyasha. Paakada kusvika padhuze navo pakabva paita muganhu wemoto vaipisa kwazvo. Akabva aona kuti pakanga pasingasvikike achibva akanda banga raaiva naro kwakadaro uko.
Akangopfugama pamberi ipapo achiudza vanhu vaMwari kuti vamunamatire. Akanga asarudza kutendeuka nekuti simba raakanga aratidzwa raiva gurusa. Panguva iyoyo ndipo pakapinda Mufundisi Mazondo mukereke vachiona mashura ese aya.
Vakashaya kuti chii chakanga chichitora nzvimbo.
 

Vamwe vanhu vakatanga kubuda muchaunga vachienda kumberi kunonamatirwa apo vakanga vafunga kuzvarwa patsva. Pakarepo pakangoita chamupupuri mukereke umu vanhu vakashamisika kuti chii chakanga chavakutora nzvimbo.
Chamupupuri chiya chakazoshanduka kuita munhu uyo akatanga kufamba achiuya kumberi kwaiva nanaKudzi. Aiva mukadzi mutsvuka akasimba uye aine bvudzi raida kutosvika kumakumbo. Nenguva isipi akanga atarisana nevanhu vaMwari ava vaibata basa. Wese vakanga vari pakunamatira vanhu vakanga vachitendeuka.
"In ndinonzi Vicky ndini THE GREAT MARINE KING ndini ndine masimba ose anonamatwa nevanhu muno uyezve ndini ndinopa hupenyu nerufu. Ndini zvekare ndinopa hupfumi nehurombo. Nyaya yangu iripakuti imi muri vatatu ndoda kuona simba renyu nhasi rinoita kuti mupikise mutemo wangu muchiita kuda kwenyu." Panguva iyi vanhu vakanga vachinyarara vakateya nzeve kuti vanzwe zvaiitika.
Kudzi akabva apindura kuti akanga asina simba asi akanga amutuma aiva nesimba rakapetwa zvakanyanya kudarika raiye Vicky. Akabva amuudza zvekare kuti akanga akashinga kuita zvese zvaakanga achifunga kuita vaizoona kunowira tsvimbo nedohwe.
 

Izvi zvakaita kuti Vicky aite hasha apo akabva afunga kutanga basa rake. Akangoshanduka apo vanaKudzi vakaona vatarisana nevanhu gumi vakafanana. Izvozvo hazvina kuvavhundutsa vakabva vatowedzera kuimba apo vakanga vabatana maoko.
Vanhu vaya vakanga vakatarisana nanaKudzi vakanga vakabata mapanga mumaoko vakagadzirira kubaya vanhu vaMwari ava. Inzwi rakauya munzeve dzakudzi richiti namatai musatye, muchaona zvichaiitika. Kudzi akabva audzawo vamwe vake munamato uchibva vatotanga kutsva.
Vanhu vaya vaiti vakada kuswedera pedyo vaibva vadonha nemanhede. Pavaisimuka vaibva vadzokera nehasha asi zvairamba zvakadaro. Hondo haina kupera apo vanhu vaya vakanyangarika. Apa Vicky akanga afunga kurwisa asingaonekwi achiuya ari mhepo chete. Ndiye ega aizoona muvengi vake.
Chaasina kuziva ndechekuti vanhu vaairwisa vaitomuonawo. Aiti akada kusvika pedyo navo ari mumhepo kudaro aibva atsva nemoto. Vatatu ava havana kuda kudzosera vaingonamata chete hondo dzichirwiwa nevatumwa. Vicky paakaona zvichidai akabva ashanduka kuita mombe. Akanga asati agutsikana kuti akundwa.
 

Mombe yakanyatsoteya nyanga apo yakanga yagadzirira kutunga. Apa yakati ichisvika padhuze yakabva yaita zvekunamirira. VanaKudzi vakanamata mombe iya yakanamira kudaro ichibva yashanduka zvekare kuita Vicky.
Panguva iyi akatanga kubvira mota achichema izvo zvaionekwa nemunhu wese mukereke. Akaramba achibvira apo akazongoita zvekunyangarika achitiza kuenda. Wese vaakanga auya navo kuzorwisa hapana akada kuuya kuzomira nevanhu ava pahondo.
Kudzi pamwe naamai Mufundisi naNyasha vakazotanga kuimba nziyo dzekurumbidza musiki sezvo vakanga vapedza basa. Musi uyu vanhu vakazotendeuka asi vawe vashoma vakabuda vakaenda. Mufundisi Mazondo vakazongodonha vachibva vaoma mutezo.
Vakazokumbira ruregerero kuvana vaMwari asi hapana zvazvakachinja pavari.
Kubva musi uyu amai Mufundisi vakabva vatanga kugara kumba kwavo. Nyasha akabva aendavo kumba kwavo zvekare. Mazuva zvaakafamba humambo hwaJonhsona hwakabva hwabviswa zvichinzi hauna kukodzera. Mai Mufundisi vakasarudza kuchengeta havo murume wavo akaoma mutezo kudaro nyangwe zvazvo akanga avatadzira. Kutaura kuno kereke yavakuenderera mberi uye vanhu wava nerugare.
 

Kana chiri chikwata chepasi pamvura kune mariro izvozvi. Hazel akazombodzoka achida kurwisa achibva afa. Millicent naLisa vaakanga ainavo vakaremara makumbo. Vachibva kunochema Hazel ndipo pavacharonga kuti voenderera nebasa here asi Vicky akati akuda kusiyana nazvo.

Zuva rakanga rowoneka nyika, rasiti piriviri kumavirira sorutondondo, mhepo yaivhuvhudza zvine rutsigo ichibva kuChamhembe yakadziva kuMaodzanyemba. Dai kwaive kumusha, gwenhure, jesa, dhimba nekasirisiri zvingadai zvaive pamakundano okuimbira kunyura kwezuva zvichitenda kuti kwanhasi tambovhenekerwa. Zvino zvamaive mudhorobha, huta dzemotokari ndidzo dzainzwika dzichikwikwiridza nemhando yadzo, kuchiti mabhazi, marori, nemota duku dzakaita sePeugeot, Mazda 323, Datsun 120Y, nedzimwe wo dzainetsa mazuva aya.
Panguva inongunorehwa iyi, Sekai akanga agere pasofa akaita kutambarara makumbo, ruoko rwerudyi rwaive pashaya rwakatengwa nerweruboshwe irwo rwaive rwakabatira pazvipapadzo zvesofa. Ainge akapfeka rokwe reruvara rwemhererwa iro raivewo zvaro mukubudu asi zvichipedzerana nedumbu rakanga rakati duduma kutungamira mberi seraambuya mutegede. Pamusoro aive akatipo dzva bhareta dzvuku raive nezibhatani ziguru nechepano pahuma. Mutsoka maive nehwashu dzaive dzakagadzirwa kubva pavhiri remotokari.
Mvura yakanga iri mupoto huru yaive pachitofu chemagetsi yakanga yatambura nekuvira. Ko, yaigodii zvayo iye mwene akanga ave mhiri kwaRunde achipotedza nemasango mundangariro. Pane zvaidya pfungwa kudarika mvura, poto, chitofu nemagetsi acho zvose.
Sekai aive mukadzi akanga ave nemwedzi mitanhatu apinda mumba. Zvaakanga abva kumusha kwavo kwaMurehwa achiuya kuzogara nemukoma wake aive mukoti pachipatara cheKaroi haana kuita gore ainavo, akanga atotuta mabhegi ake achinogara nemukomana ainzi Charles waakanga adanana naye kwemwedzi mishanu. Chikuru chakanga chamupa kusvovera saizvi idumbu ranga rava nemwedzi mitatu richisundaidzwa nemhuru yaizouya.
Nyangwe zvazvo mukoma wake, nevamwe voukama vakamumhura pakutiza mukumbo kwaakanga aita, vakazofara apo vakaona mukomana wacho adungamidzana nevekwake vakatakura mabhokisi emagirosari nezvikwama zvizere mari. Tsvakirai kuno, nhendamurandu, rupwanyaruzhowa, nezvimwe zvibinge zvakabviswa zvose ndokungosara rusambo rwave chimedu. Akaroorwa zvakanaka kwazvo Sekai.
Agere pasofa saizvozvo, zvaive mupfungwa dzake indangariro dzemavambo okusangana kwaakanga aita naCharles nekuronga zvokutizisana kwavakazoita. Zvose vaiita vari pamwechete, vachinzwana, rudo ruchibvira moto sezvinoita huni dzemupani dzave pedyo nekuorera. Panguva iyi, Charles akanga achishanda kuCMED samakanika, iye ndiye zvake aive amai vepamba, chikoro ainge akasvikawo fomu yechina asi ndokubuda nematatu. Kuzosangana kwaakaita naCharles kwainge kuri kutoverenga achibatsirwa nevadzidzisi vaakanga akatsvagirwa nemukoma wake kuti akwanise kunyora mamwe matatu pane ayo aakanga asina kubuda zvakanaka.
Zvinoitawo ndangariro, dzinoti dzikakusvitsa panofadza, unombosekerera woga serema, ukasvikawo panorwadza woridza tsamwa zvose nekusunga chiso. Izvi ndizvo zvaingunoitwa nemhandakadzi iyi. Zvino kupembera kwepfungwa uku kwakazogurwa negonhi rakazarurwa zvehasha achibva avhunduka achitarisa kumusiwo.
âAahh, nditete, muone kuvhunduka kwandaita. Ko, titambire ka vabasa,â akadaro achisimuka akatambanudza ruoko rwake kuti atore kabhegi kaive muruoko rwatete vake.
âSekai, kangani ndichikuudza kuti ini zvemunhu anonyepera kundifarira so handizvidi? Handisi Charles wako waunomemedzera, uchimubata kumeso. Ini ndakafunda, handinganyengedzwi nedofo rakaita sewe. I am a degreed person, I am about to finish my programme mhanje mhanje.â
âIiiihh, tete, munodarirei ko chokwadi? Imhosva yei yamusingandikanganwiri chokwadi? Alright, kanaâ¦â
âShut up you bitch! Kanzenza kemunhu. Ndakakuudza kare kuti nhumbu iyi haisi yehanzvadzi yangu, unofanira kuenda kumunhu akakupa ndiko kuti neni tiwirirane. Sei wakada kudzikisira mhuri yedu zvakadai so? Of all the boys dzawaishabwairira makumbo sedhongi, hanzvadzi yangu ndiye wawakaona akakodzera kutora zigora riri muchidumbu chako iri?â
âTete musadaro, makandiona ndichihura here inini? Makatanga kundiziva ndatove pano pamba pehanzvadzi yenyu, ko, zvose zvamunoreva makazvinzwa kupi? Munoti iye Charles akapusa here kutora munhu ane hunhu sehwamareva? Nekungwara kwese ikokuya ndokushaya kuziva zvakanaka nezvakashata? Musadaro tete, nemiwo muri munhukadzi, mumwe musiâ¦â
âAkapusa! Ndati, Charles akapusa, take it from me. Dai aive akachenjera asina rukadzi rwakaita sewe kudai. Tarira kana naipapa haruna kubika, iyi mvura yatodzikira mupoto kureva kuti yabva kare kare ichifashaira. Zuva ratodoka iri, saka sadza remurume wako uchabika nguvai? Mhanje mhanje anenge otobva kubasa, anouya achidya iro zidumbu rako rinenge ratagutapadare? Apa ndipo pakarashwa mari, iyo yose yaakabvisa, dai akandipa ndakatenga zvangu hembe dzokupfeka kana kutengera amai vake fotereza angadai akagonesa, kwete zvaakatiitira izvi.â
Sekai pane kuti apindure, akafamba ndokunomira pachitofu, avepo akanokora hupfu muchigaba chaive pedyo kwave kuuisa mundiro yaive nemvura yakatonhora. Achiri kupambira saizvozvo akanzwa afuridzwa nembama yemandiriri iyo yakapotera seri kwenzeve ndokunzwa nzeve yacho yorira kuti hwiririri senyenze. Akaibata uku misodzi yoyangamara, akatarisa tete vake avo vakabva vamupa mumwe mupande wembama zvekare.
âKo, tete Mavis muri kundiroverei?â Akabvunza akabata dama.
âIbva pachitofu ipapo ndisati ndakubomhodza zidzoro iroro. Wave kuda kubika izvozvi nekuti ndakubvunza? Zvawarega mvura ichipera handiti wanga uchida kutikaurisa nenzara? Haushandi ka saka hauzivi kukosha kwekuti kana munhu abva kubasa anoda kukasira kudyaâ¦â
âMakambodya nguva dzino here nhai tete? Inga ndaisimbokasira wani mukachemachema zvekare muchiti hamusi bhiridha anodya sadza rinenge chidhinha kuoma?â
âI said ibva pachitofu ipapo ndave kuda kubika ini. Kana wanga uchida kukaurisa Charles waigochera pautsi, ndinobika ini hanzvadzi yake, after all, tisu taingobika kubva tichiri vana, zvino kuti ndichimurega achifa nenzara hazvigoni.â
Sekai akaramba anyerere ndokuenderera mberi nezvaakanga achiita pachitofu ipapo. Izvozvo misodzi yakanga yodzika nematama, aiedza kuidzima asi yaitonyanyisa kuerera. Nehasha dzokusateererwa Mavis akasvetuka ndokusvikomuti kachu mutsipa izvo zvakapa kuti poto yaive pachitofu idonhe nekubva yarasa usvusvu hwose. Izvozvo mwanasikana haana kuita hanya nazvo, akaenderera mberi nekundundurudza munhu wake achimubvisa pachitofu.
âTete ndisiyei kani!â
âNdinoriuraya nhasi, zipfambi! Zvaraingoperekera kumunhu wose wose, nhasi ndizvo zvorofira izvozvo! Ndinombonzi aniko ini, kuchikoro vainditi Kilimanjaro!â 
Vachakakaritsana saizvozvo, gonhi rakavhurwa zvine simba nyakuvhura ndokupinda nekubva angozamura nhanho nhatu kubva pamusiwo. âChii chiri kuitika muno umu?â
âNdiye ka mukadzi wenyu uyu bhudhi, kumuwana akatogara zvake iyi poto ichingofashaira pachitofu. So, pandamubvunza kuti ko mvura yenyu zvoyopera mupoto abva atanga kundituka, hapana chaasiya kubva kuna amai, ini nasisi Tambu. Izvozviâ¦
âShut up Mavis. Mukadzi wangu ka wauri kudai so? Kurova munhu akazvitakura, nhumbu yave kuda kutobarwa ndiyo yowotsindira kudai? I canât tolerate this nonsense, mangwana chaiye kumusha, kana neatachimendi yawanga uchiita ndave kunoivharisa, ndini ndakakutsvagira naizvozvo ndine simba rokuigurisa!â
âBhudhi muri kutsigira chimukadzi chenyu ichi, hamuzivi kutiâ¦â haana kuzopedzisa azadzukwa mbama yemandiriri iyo akaona nyeredzi muimba yaive yakapfirirwa nemarata ndokuiswa siringi.
âShut up! Uri kuenda kumusha nhasi kwete mangwana sezvandanga ndareva, enda unorongedza right now! I will take you there myself,â akadaro achisimudza Sekai.

VaMujakari vaive vagere vachidziya moto nevanasikana vavo vaviri, Tambudzai naShylet uye kazukuru kemakore manomwe. Chirariro, vainge vabuda machiri karesa, iye zvino vakanga vowawaya mhandire vachitandara kuri kusesedza nguva vasati vanorovera matama pasi. Tambudzai ndiye aive mukuru uye panguva iyi akanga ava nemakore adzoka kumurume ndokuuya nemwana wake ainzi Solomon. Uyuwo Shylet akanga achiita fomu yetatu paSekondari yeMwami.
VaMujakari vaive kakadzi katete, karefu uye kane uso hurefu nemeso maduku aimhanya mhanya seemhou. Murume wavo Chivhima ainge akaenda kwamupfiganebwe makore mazhinji akanga apfuura, vakatozoyarutsa vana vave voga, chikoro ndokuvaendesa nemari yebindu ravairima kurwizi Mwami. Vainge vakakwanisa kuendesa vana vavo vose kuchikoro, uyu Tambudzai ndiye akanga akatizira achangopedza fomu yechina iyo yaakazongoteverwa nemaU ave kumurume.
Wepiri aive Charles uyo ainge akabuda zvakanaka pafomu yechina ndokuenda kuKorichi yeHarare kunodzidzira basa rokugadzira motokari, panguva iyi akanga oshanda samakanika. Wetatu aive Mavis uyo akabuda zvakanaka pafomu yetanhatu ndokuenda kuUniversity of Zimbabwe achiita dhigiri reSociology. Wechina aive Shylet achidzidza makare mavo mumusha.
âKana kuri kukanga chibage chete, aiwa muzukuru wangu uri mberi, mbirimi chaiyo pauzima. Nemakore masere iwaya wave kuziva kutsvukirisa chibage kudai?â VaMujakari vakadaro vachinokora mhandire dzainge dzakuturirwa mubhavhu rokushambira maoko. âIchi chowokanga iye zvino ndinoda kuti chisangane nenzungu, unotora dzandatonongora masikati mukicheni pandiro yakapfidigira pfuko pahuva. Unokanga dzose muzukuru wangu, kana zvasara ndizvo zvandinosausa nazvo mukanwa, vanamai vako vave kunonoka kubika bota mazuvano.â
âIiihh amai, nhasi makadzifunga zvedi mhandire!â Tambudzai akadaro achibva akwepura chikwee! âKanga mwanangu, gogo nhasi vakaita kugarwa neshavi rokudya maputi. Chinzwa zvino kutipomera isu mhosva yokunonoka kubika poriji, vakanganwa kuti mwana wavo haachatumiri shuga zvaaisiita mazuva ose asati atizirwa.â
âIbvapo, iwe hausi kudya mhandire dzacho zvaunodaro?â Vakabva vaseka ndokutsvinya zve vachiti, âBva, chamadya iwe nemununâuna wako chakwana, ichi chinokangwa iye zvino ndechedu tiri vaviri nemuzukuru wangu, ndiko kuti mupfidze kushaya mukanwa. Shuga yaunoreva, yakapera riini iyo yakatumirwa nebhazi raKajongwe vhiki nhatu dzapfuura?â
âMave kupedzera shungu kwatiri?â Tambudzai akadaro achibva agagadira kuseka achirovana maoko naShylet. âSekai muri kumurega achiita madiro aJojina muKaroi umu, shuga neMazowe hazvichauyi amai imi. Munoti shuga yakaguma kuuya vhiki nhatu dzapfuura, hamuzivi kuti patove nemwedzi apa, dzatove svondo ina.â
âNdeapi madiro aJojina aanoita? Dai anga achiita zvaanoda Mavis angadai achikugara ikoko?â
âKo, angagodii, Mavis munhu asina basa nezvakawanda ka uya, chaanoda chikoro chake bedzi, munoti dai taivesu vanamai Solo taigarisana? Zvichida ndingadai ndakadzoka pamusha kare kana kuti iye ndiye angadai akaenda kwavo rakacheka nyika.â
âUchitiza pamba pehanzvadzi yako uchidzoka pano pamusha? Unotaura Seiko iyewe, wave kupenga su? Zvingaitika izvozvo? Iye anotoiziva nyaya yacho ndomhaka asiri kugunzva Mavy.â
Shylet akabva aipindirawo. âIiiihh, amai munongodaro zvenyu, ko, sei musingadi kuti ndiende kunodzidzawo kudhorobha? Munomutya imi Sekai, munofunga kuti zvinondifadza kuti ndidzidze muno muruzevha ini ndiine hanzvadzi inogara mudhorobha ichishanda basa rakanaka?â
VaMujakari vakakekedza karukuwee ndokuzotaura mushure. âAnaShylet, ndianiko wamunoda kutaurira nemadimikira saZanda? Ingotii munoda kuenda kunodzidza dhorobheni chete apa, kwete kuda kundipomera ugwara hwandisina. Uyu Mavis paakaenda ikoko ndimi Makati aende? Handisini here? Kusaenda kwako handina kuti handingagari ndoga pano? Tambudzai zvake zvichazivikanwa here? Murume wake anogona kuzongoti mudzimai wangu ngaadzoke.â
âAahh, amai, sisi amai Solo vave nemakore mangani vadzoka? Haasi kutokwana matatu here? Vakadzoka gore raenda Mavy kuUniversity ka ava, yeukai kuti tave muna 1986. Makagodini makati ndichiendawo ipapo?â
âTibvire apa, uchiendepi iye Charisi anga achangotangawo kushanda? Uchaenda zvako kana wapedza fomu 4, panguva iyoyo Mavy anenge apedzawo dhigiri rake ombozorora ari pano pamusha, kweteâ¦â vakaganhurwa naSolomon akadanidzira achinongedza kunzira yaifamba nemotokari kubva kumugwagwa mukuru kuuya pamusha pavo.
âGogo, honai magetsi ayo, inenge mota iri kuuya kuno!â
Vose vakati meso jee ikoko, Shylet ndokuti, âEhe nhai. Ko, zvainenge yamukoma Charles wani? Teererai munzwe kutinhira kwayo.â
VaMujakari vakabva vatsvinya vachiti, âKubva riini achiuya usiku hwakadai? Izvo zvandataura kuti uchazoendawo dhorobha, ndizvo zvazara mupfungwa dzako ka Shai?â
âChinenge chokwadi amai,â Tambudzai akadaro akaringa kunzira ikoko. âTarirai ka muone zvayave pedyo, handiti munoiona iyo? Ndiyo kani, ngativatambirei, shuga nemupunga zvauya.â
Pakarepo vose vakanyanduka ndokumhanyira kumotokari kuya, kana naSolomoni, akanga abura chiwaya ndokusiya angochiti kwangwari pakadaro zvekuti chibage chakabva charasikira munhika mechoto. Mufaro wavaive nawo wakadzimuka apo vakaona mumwe wevainge vauya nemotokari iyi achiburuka bhegi riri mumaoko uku misodzi iri mbunyenye mumatama.
âKo, Mavisi zvaunenge uri kuchema?â Tambudzai ndiye akabvunza achitambira bhegi.
Pakarepo Mavis wacho akabva awedzera kuhwihwidza pasina kudavira zvaakanga abvunzwa. VaMujakari ndivo vakazomhanyira kudivi remutyairi ndokubvunza vachiti, âKwaitikei ko nhai Charisi? Rwendo rwenyu rwakanaka irworwu?â
âBvunzai mwana wenyu azvitaurire oga amai!â Akadaro achidzika mumotokari.
âChii nhai Mavis mwanangu? Misodzi yaunosvika uchieredza pamusha ndeyei? Pano pano, vanhu vanoungana vachiti tagamuchira mariro.â
âNdadzingwa amai! Ndadzingwa naamaiguru Sekai kani amai, atachimendi ndatosiira panzira ini. Dhigiri rangu harichaperi, ndakatamburireiko pose apa chokwadi?â Iye zvino akanga ochema achidudza mazwi uku akabata gotsi nemaoko ose.
âCharisi, ari kuti kudii Mavis? Unomunzwa zvaanoreva? Haudaviri neiko? Warega mukadzi wako achidzinga mwana kuti zvadii?â Vakainaisa mibvunzo VaMujakari.
âMavy usafarisa, wave kurevera mwana wevanhu nhema, Ndiye akudzinga kana kuti ndini?â 
âWati kudii?â VaMujakari vakadaro vachibata Charles mutsipa weshati. âWadzinga mwana ari pachikoro kuti zvaita sei? Ndiudze ndisati ndakukanganisa mhanje mhanje.â
âAmai ndiregei kani nditange ndagara pasi, nyaya ingataurwa takamira here kudai?â
Ipapo Tambudzai akabva aganduka achimuregedzera mbama. âPutseki! Ndosaka chichitongwa nemukadzi, wadzingirei muninâina wangu?â
Charles uyo akanga ashama nezvakanga zvaitwa nehanzvadzi yake, akamboramba akati tumbi uku akabata dama. Akazotaura nezwi nyoro nyoro achiti, âAmai munoona vana venyu? Ikoku kujaidza kwamunovaita ndiko kunoita kuti vadzoke kuvarume. Tambudzai angarova murume mukuru akaita seni?â
âMurume akaita sewe kudii? Ndikupamhe zvekare? Uri murume mukuru pachii kana uchidzinga mwana waamai vako asi chimwe chihure chiri pwasha mumba imomo? Uri imbwa isina muswe Charles, imbwa chaiyo inoti hu hu hu!â
âNdokurova Tambudzai!â Akadaro achikatanura maoko aamai vake. âNdakukurova mhanje!â
âYowee! Unondisasamhura maoko wave kuda kundirova here Charisi?â VaMujakari vakadaro vachipfumba zvibhakera. âChiuya uite faiti neni, kuda kundirovera kamukadzi kako kane ngozi youpfambi? Uchabatiswa mwana asiri wako nekupusa ikoko? Ndaiona kungwara pauso ndikati hekani, zvino hapana zvandakaita chokwadi, zvakangofanana nekuti ndine vanasikana voga.â
Charles nehasha akafambisa achidzokera kumotokari, vose vachibva vamuti mome senyuchi dzinounganira zimai radzo. Akatoita simba guru kwazvo kuti akwanise kubuda mavari, akazopinda zvake mumotokari asi zvibhakera akanga anzwa nazvo kumusana nekugotsi. Amutsa motokari, amai vake vakabva varara mberi kwayo kuda kumudzivira nzira.
Achiona zvadaro akadzoka neruvhesi akanyatsotsika mafuta zvekuti kana navo pavakazomuka vakatadza kuibata. Ava vasikana ndivo vakanga vasara vamire vachitukirira zvose, chakasara musi uyo chaive nemudzimu wacho. Vaiita kushandurana vose vari vatatu, Solomoni ndiye aichema achiedza kutsiura amai vake asi akazobvapo apwatidzwa nembama yemheni.
VaMujakari vaona kuti vakanga vatadza kuita zvavaida vakamira vakatarira kumugwagwa ikoko vachipopota. âMwana wandakanzwira kudzimba inini, ndikapinza chikoro Chivhima afa ndiye anganditemesa musoro? Hazvigoni! Ndati bodo, hazviitike izvozvo. Ndiri kuuya Dhorobheni ikoko, mira uone, potse potse kutosvikirana. Mavy ndiye munhu ari kuzodzoka mhanje, ini nekakadzi kako ikako tinoda kuona mukuru.â 


Charles asvika mumugwagwa mukuru akataridzisa motokari kwaakanga abva ndokuitinhidza neshungu, bundu rakanga rakaita kuti dzii pahuro. Hongu akanga achiziva hunhu hwaamai vake asi zvavakanga vamuita musi uyu zvaive zvanyanya kumubata. Akanga akura ari iye mwanakomana woga pavana vana, izvi zvokurwa nehanzvadzi dzake ainge azvizivira kwazvo. Achikura, vose vachiri pamusha, aiti akarwa naTambudzai, Mavis naShylet vaibva vapindirawo, zvimwechetezvo kana airova Mavis, vamwe vaviri vaibva vamukomba.
Zvaaisinzwa vazhinji vachiti kana uri mukomana woga pamusha, hanzvadzi dzinokubata samambo zvakanga kwaari aive manyepo. Aigara achizvibvunza kuti nei vana vaamai vake vaiita daka naye zvakadaro. Izvi zvakamuita kuti agare ari munhu wokurwa nyangwe kuchikoro achitsvaga simba rokuzvimiririra.
Dambudziko rokurwa nehanzvadzi dzake rakazokura pakashaya baba vavo nokuti VaMujakari vakabva vanyatsotora divi revasikana zvaive pachena. Semumwe musi, wavaive vasara vari vana koga, Tambudzai akauya nemukomana wake manheru kwave kumupinza munhanga. Izvi ndizvo zvaakaramba achibva adzinga mukomana uya, ichowo chikomba hachina kuita nharo nekuziva kuti mukomana wacho akanga ari Dhuri.
Vakazoti vasara vave voga, Tambudzai akatanga kumutuka chitutsi, hapana chaakasiya. Nehasha huru Charles akatanha rutsarapu rwemutowa kwave kumuzhaka zvakaomarara, zvakamveyesana mudondo nemudondo, kuti atizire mumba hwaive hwose nakatsande. Ava vaisimbopindira vakabva vapinda mugwenzi ndokuvanda nokuona mukomana ashanduka kuita chikara. Paakazomurega, musana, mutsipa, maoko nemuzvibimbiri zvakanga zvati ndare ndare nemitaro yeshamhu.
Zvino amai vavo pavakazodzoka mangwana acho kubva kwaMujinga kwavainge vakaenda kurufu rwemwana womununâuna wemurume wasahwira wavo, vakasvika vachiona dangwe risingatarisiki nemazvimbiswa. Vachingunonzwa nyaya yakanga yakonzera hondo iyo, vakatora danda ndokuzvinda Charles naro zvisinei nekutsanangura kwaakanga aita zvikonzero zvakaita kuti arove Tambudzai. Akatozopona nekutiza achinopotera kumumwe murume aiidzwa mununâuna nababa vake vachiri kurarama. 
Nehasha dzakanga dziina VaMujakari, Charles akatombogara kwababamunini vake ava kwemazuva gumi nerimwe, kuchikoro akanga oenda asina yunifomu, achipiwa hembe dzokupfeka neshamwari yake, mwana waivavo babamunini vake. Akatozodzoka kumba mushure mekunge amai vake vanyengetedzwa kakagumirana. Kubva musi uyu, aive adududza, asisanyanyi kunetsana nehanzvadzi dzake. Vaiti vakamutuka kana kumudenha neimwe nzira, aisona muromo wake kana kumbosuduruka pamba kwezvizuva zviviri-zvitatu.
Aya ndiwo makuriro akanga aita Charles pamusha wababa vake, kunzwana kwake nevasikana ava kwaive zinyekenyeke asi aizongoti ukama haugezwi nesipo. Zvino zvaakanga odzokera kuKaroi achimhanyisa motokari kudai, akati ariga makiromita anosvika gumi nemaviri, akatanga kuzavaza oga achinyunyuta zvikuru.
âAmai havafi vakashanduka chokwadi, regai varungu vati, you canât teach an old dog new tricks. Nezvose zvandinovaitira ndaiti vachatora gwara rakanaka pakubata vanasikana vavo asi ndiri kuona kuti zviri kutowedzera. Paya pakadzoka Tambudzai kumurume, ndakataura ndikati munhu uyu ngaadzokere kwaakaroorwa nokuti ndiye akatadza asi vakamutsigira vachiti havana mwana anobatwa neseri kweruoko sembodza nemumwe munhu.
âZvino nhasi ndezvipi ipapa? Zvaave kutochembera akati go pamusha ndiko kudii ikoko? Izvozvi ndinonzwa kuti anounza zvikomba pamba achiita kuchinjanisa, nhai Mwari ndakatadzei chokwadi, baba vaisada zvemadhisinyongoro akadai, nhasi musha woita sewepwere kutambirwa mahumbwe. Ndinodemba kushaika kwababa vangu chokwadi, pataive varume vaviri zvaive nani, ndoga kudai ndiri kuona ndichizvikoniwa ini, dai pasina kuti amai vanonzi vane ngozi ndaimira, zvino ndinotya kutanda botso.
âNhasi ndauya nemwana wavo achichema, kuti vati vana vangu ngatigarei pasi tinzwe nyaya yenyu, tsvaa, vototanga hondo neni. Kungonzwa zita rokuti Sekai bedzi vanoita kumerera, akavatadzirei mwana wevaridzi? Sugar, rice, jam, necooking oil vanogara vainazvo sevakabairwa tikiti reumabharani werimwe ramabhanga makuru, haasiye muroora wavanovenga anovatengera? 
"Kana yave nguva yokurima, Sekai anouya amene nefotereza asi zvose izvozvo kwavari marara. Munhui asina mandigonera nhandi? Aiwa, I am now tired, regai ndimbovasiya vakadaro nevana vavo, ndaedza nepandinokwanisa napo asi kwete, zvaramba. Ndiri munhuwo wenyama, handingazvigoni ini. Kumusha ndichambomira kutsikako kuti vawane rugare rwavanoda sezvo ndiri kuvafurutsa. Pasuru dzavaisiwana hakuchina, ngavagare vakadaro nevana vavo vavanoti ndivo vanatsi, ini ndiri mhunzamusha. Izvozvi ndikasvika kumba Sekai handimbomuudzi kuti ndizvo zvaitika, kana ivo amai vachizouya kumba kwangu ndipo pandinozoona zvekuita.â
Nemotokari, kubva kuMwami kusvika muKaroi irwendo rwunotora maminitsi makumi mashanu kana kudarika. Chokwadi, Mwari ndiye muchengeti wavanhu, mukomana haana kuona mafambiro aakaita kubva kumusha kusvika mudhorobha nekuda kwendangariro. Magetsi emurukishini ndiwo akatozomudzosa pfungwa panzvimbo.
Akasvika pamba dzave kuma 1 dzousiku. Sezvo aive nemakii egonhi, haana kuda kunetsa nekumutsa mudzimai wake, akakiinura ndokupinda muimba yokutandarira kwave kubatidza chivhitivhiti, kwete nekuda kuona zvaivepo asi kuti ambopomhodza pfungwa dzakanga dzopisa kuti tuu. Sekai uyo akanga anzwa kuzarurwa kwegonhi akamuka ndokuuyamo ashama nekusaona munhu waakanga anzwa achipinda.
âKo, wasvika nekugara kuno, wafamba zvakanaka ikoku?â Sekai akadaro achigara munhasi momurume wake.
Charles akamanikidzira kunyemwerera ndokuti, âNdafamba zvakanaka chidochemoyo, ko iwe wasara zvakanaka here? Nekuremerwa kwawakaita, moyo wangu unorwadza kukusiya woga kwenguva refu.â
Sekai akasekerera ndokuti, âThanks darling, but usandityira zvako, kana zvodo kuitika ndinozwinzwa, vanamukoti nevamwe vakabva neko vanodaro,â akasekerera ndokuti, âKo, nei wadzoka usiku hwakadai? Wabva uchiti unodzoka mangwana ka paya?â
âHaaa, ndazofunga kuti mangwana ndinoda kukasira kuenda kubasa nokuti tiri kunoshandira kuTengwe, kune motokari dzedu dzakafira ikoko.â
Sekai haana kugutsikana nemhinduro iyo semunhu aiziva munhu wake, akaona kuti pane kushushikana kwaive mupfungwa. âHoo, kana zvakadaro zvakanaka, ko, amai nanatete wavaona vakadii?â
âVanofara kwazvo vose,â akabva ashama muromo ipapo kuratidza kuti pane chikuru chaainge atondera. âHezvo, chiona mhanje zvinoita kumhanya mhanya, ndakanganwa kuburutsa grocery rose rawanditumira riya, ririmo mumotokari umu. Yowee zvangu, hanganwa dzangu dzakashata, rega ndibve ndaripinza mumba.â
âOohh, ungarivara zvinhu zvakadaro shamwari? Izvozvi amai shuga yavo yave kutopera, patakaendesa paya ndikare. Iiihh, kana iyo flour chokwadi, unoziva kuti kunonetsa chingwa kuya, vanenge vachida kubikawo chimodho kana mabhanzi.â
âSorry sha, eyii, apa ndabva ndaita sasekuru Zuze chaivo."
âZvisinei hazvo, ndinoenda ko vhiki inouya.â
Charles haana kuda kutaura zvizhinji paakanzwa mudzimai wake achiti aizoenda kumusha svondo raitevera racho, mumoyo make akangoti haaizoshaya chaaimurambidza nacho kuenda ko. âItâs fine chidochemoyo, waita zvako nekunzwisisa.â
Rechimangwana racho Sekai akamuka kudziisira Charles mvura yokugeza nekumubikira sezvo aive akataura kuti aizokasira kuenda kubasa. Mukomana akanga asingazopererwi zvake, anzwa zvemvura yakanga yadziiswa rutema rwakadaro, akabva ati akanga azotondera kuti aive akawirirana nevamwe vake kuenda kuTengwe kuma 9, kwave kudziya. Sekai nekuziva zvake kuti pane chaivanzwa, haana kuzoramba obvunza zvizhinji.
Manheru ezuva iro, Charles achibva kubasa akapfuura nekuchitoro cheshamwari yake yainzi Makina, chinangwa chikuru chakamuunza uku kutapudza shungu dzaive mudehenya rake pamwe nekutsvaga mazano. Akawana Makina aripo ndokutandara zvavo vachitaura nyaya dzakasiyana siyana, kuti achipinza yake mudariro akabva apindwa nedzimwe pfungwa dzokuti, chakafukidza dzimba matenga, zvemhuri handi zvekufukura hapwa pose pose. Chiri chokwadiwo, vakasvika pakuwonekana asina kuzivisa mumwe wake zvakanga zvakaitika zuro wacho.
Mazuva iwayo hana yake yaigara ichirova achiti zvimwe VaMujakari vaizouya sekuvimbisa kwavakanga vakaita, izvi zvakamuita kuti akasire kudzoka kumba pose paaipedza basa, pamwe pacho aitonzvenga achityira kuwana Sekai abvumburudzwa muvhu. Mazuva akafamba asi amai vake havana kuuya chipfuva ndokutanga kugadzikana. 
Zvino rava zuva retanhatu kubva zvaabva kumusha, akasvika pamba mukunyura kwezuva ndokusanganidzana naSekai agere kunzira achisvimha misodzi uku akakombwa nemadzimai matatu aimunyaradza. âKo, chii nhai chidochemoyo, unochemei wakagara kunzira kudai?â
Mwanasikana haana kudavira, akatowedzera kuhwihwidza, mumwe wemadzimai matatu ndiye akataura achiti, âAdzingwa mumba naamwene, hamuoni hembe dzake dzanzi bvu-u apo idzo?â


Charles akadutuma nehasha, ndokushanduka kuita kangamuti yatarisana nerovambira. Akasimudza uso mudenga uku akavhura meso sedzvororo. Akazongoti paramu kubva paive naSekai ndokumhanya akananga kumba kwake. Sekai akaedza kumurambidza kuti asaenda asi mukomana aive atsindira nzeve.
Akasvikovhura gonhi zvehasha ndiye ngori. Shura raakaona rakaita kuti amire pamusiwo ipapo, vaainge akatarisana navo vaive amai nemwanasikana vakanga vagere zvavo pamitepfetepfe yemasofa, komichi dziri mumaoko kuratidza kuti vainwa putugadzike. Kana vari amai vake vainge vakatoturika makumbo pakatafura kaive pakati pezvigaro izvi.
Zvaainge amira pamusiwo saizvozvo vose vakabva vati jee meso kwaari asi havana kurega kunwa zvaive mukomichi dzavo. Panguva iyoyo ainge onzwa izwi raSekai richidanidzira panze richiti, âCharles, usataura naamai uine hasha dzakadai kani, ndapota zvangu. Huya pano panze hasha dzimbosereraâ
Charles pane kuti apindure zvairehwa nemudzimai wake akabva ataura nezwi guru kune avo vaive muimba yokutandarira. âMavis, out of my house right now!â
âMatii bhudhi?â Mavis akadaro achibva adzvuta putukadzike zviya zvine kusvotesa mukati.
âI am not joking, Mavis, I said out of my house izvozvi, tora mabhegi ako ubude. Wavingei, handina kukusiya kumusha here? Handisi kuda ngozi, dzokera kumusha izvozvi.â
Mavis haana kupindura kana chimwechete pane zvairehwa nehanzvadzi yake, akatosimuka ndokudegaira achienda muimba yokubikira kuti atarise poto yeusavi yaive pachitofu, ikoko zve ndiko kwaive kumire Charles. Akati vave pedyo napedyo akaregedzerwa mbama yemandiri achibva ati ngondo ngondo kusingi yokusukira ndiro. Paakati amuke akapazamwa imwe ndiye kubu.
VaMujakari vachiona mwanasikana wavo achinyondera pasi uku ropa rati tucha mukanwa vakakandira komichi kwakadaro ndokuuya ko vari chahwiriri. Nguva yavaimhanya iyi, Sekai akasveerera wo murume wake ndokumukakatira panze nesimba rake rose.
âNhasi unondiuraya pano Charles, ndati nhasi ndinobva pano ndave guva. Unorova mwana wangu ndiripo? Auya oga here waunozvinda senyoka kudai? Mwana wandakatakura 9 months ndiwe wondidai nekuda kwekapfambi aka?â Izvozvo vaipopota vachipepa mwanasikana wavo uyo aive obararadza achizvongonyoka senyoka.
âVanasikana venyu makavajaidza amai, regai ndivagadzirise, ndikavarega vakadai vachandinetsa mangwana,â Charles akadaro amira kure nemusiwo.
Mashoko iwayo akaita kuti VaMujakari vasimuke nekubva vamhayira panze apo vakasvikoti piku danda raive paiveserwa moto. Pavakati vachiri potsera vakabva vanzi ndute nevanhu vakanga vaungana. Vakapurupusha vapurupusha asi madzimai echikuru aive avabata akanga avaisa parumano chaipo zvekuti vakatadza kupatsukunyuka, vaingovhinyinguka sefimbiri.
âNdisiyei ndipedzise, ndini ndakamubereka mwana uyu, kana akafa ihuku yadya mazai ayo. Ndisiyei ndiponde kani. Chii changu panyika inini? Imba yaanodzinga mwana wangu handiti imari yangu yakamuendesa kuchikoro?â Pakarepo vakakwanisa kuvhizura vaya vakanga vakavabata nesimba ravo rose vachibva vati kwakadaro warakata semashuku agumwa mumuti.
Charles achiona amai vake vapukunyuka kubva pana avo vainge vavabata, akahwetura ruoko rwemudzimai wake ndokumundundurudza akananga kumotokari. Ruzhinji rwakasara rwokikiritsana naVaMujakari iye otopfumbura guruva nemotokari achienda nedivi raakanga abva naro kubasa. Sekai akatombokanganwa kuti aive akaremerwa, chaaida panguva iyoyo kubva pamberi paamwene vake vaive vatsenga mhiripiri gumi dzekachoro.
âNgaagare ikoko, pano haapadzoki. Mavis ave kuzvishandira wani, mari yaanowana anokwanisa kuzvichengeta. Kana ari Sekai handidi kumuona kana mumeso angu, kamwana kemuroyi, kapfambi kedhorobha rose reKaroi. Ini ndiri Mukorekore akakwana, handigarirwe kumhepo, pano Sekai haapagari,â vakasara vopaumba mwana nemuroora vapota nemisha.
Charles akaivhetemetsa motokari dzimara asvika kuChiedza kwaigara shamwari yake Makina. Achimisa motokari pagedhi akaona Makina achisvikawo ari mune yake achibva aburuka kuti amuchingamidze. 
âKo, mainini zvavanenge vari kuchema wani nhai Charle?â Makina akabvunza akaburitsa musoro nepahwindo.
âNdiyo nyaya yandisvitsa kuno manheru ano, kumba hakuna kumira zvakanaka.â
Makina achinzwa shamwari yake ichidaro akabva aburuka mumotokari zvechimbichimbi nekubva afamba akananga kwaari. Vasangana vakatambanudzirana maoko nezviso zvine mitsara mizhinji yemashoko.
âWandivhutsutsa shamwari, ko, kwaitikei kumba?â Makina akabvunza akatarisa mumwe wake mumeso pasina kana kubwaira.
âAmai chaivoâ¦â
âOohh, vari kuno su?â Akakatyamara achidzunga musoro. âBva ngatipinde mumba, hatingataure tiri pano panze,â akafamba kuenda pamotokari ndokusvikotambanudzira Sekai ruoko nepahwindo. âNgatipinde mumba mainini, matare haagarwe panze.â
Chiri chokwadiwo, Makina akavhura gedhi vachibva vadungamidzana vari vatatu vachienda kumusiwo wokupinda mumba. Iri gedhi rakabva rashaya akavhara ndokusara zvaro rakati hwaradada, zvose nemotokari dzacho hakuna akafunga kudzikiya, zvaive mumoyo zvaikuda kudhururuma kwemotokari. Vakafamba semakwai anoenda parutemero dzimara vapinda mumba.
Vave mumba vakagara pamitepfetepfe yemasofa ndokukwazisana zvekare. Iye zvino Sekai misodzi yakanga yamira kubuda kwangosara kupfikura bedzi. Zvekukwazisana zvapera, Charles akabva abvunza achiti, âKo, amaiguru vachiri kumusha?â
âVachiriko avo shamwari, wati vanodzoka zvinouno here? Vave kutogadzirira zvokurima, amwene vavo havadi kuvashaya kana nepaduku,â akakosora kosora ndokuzobvunzawo wake mubvunzo akamuyeva nemeso azere urombo. âKo, wati kumba kwadii zve kunobva kwauya amainini vachichema kudai? Vadii amai iye zvino?â
Charles akaridza tsamwa yorutsutsumwa ndokuzopindura mushure. âShamwari, amai vazondikona mhanje. Funga kuti ndawana vadzinga mudzimai wangu mumba, ndatowana achichema agere kunzira, idzi hembe dzake dzangonzi wo bvu-u pamusiwoâ¦â
âUsanditaurire, ko, vakauya riini? Havatyi kunetsa munhu aremerwa zvakadai? Kupinda muimba inorara muroora nekubva vatora hembe dzake vachikanda panze? Iiiihh, apa vazondigura kunorira chokwadi,â akagunun'una Makina.
âNdatobva kubasa ndokuwana vave pamba,â akamedza mate zveshungu zvekuti huro yakabva yarira kuti gurwi. âNdingati nyaya yacho yakatanga musi wandaenda kumusha 5 days agoâ¦â
â5 days ago?â Akakahadzika Makina. âHandina kuziva kuti wakatomboenda kumusha zvaiko zvino ka ini, zvisinei hazvo, chii chakaitika wasvika ko?â
Charles akatsanangura zvose zvakanga zvaitika kubva musi waabva kubasa nekusvikowana Sekai achirohwa naMavis, kuenda kwaakazoita kumusha nekudzoka kwake, kusvika pane zvakanga zvaitika musi uyu. Akazopedzisira nekuti, âShamwari ndamboedza kuita moyo murefu asi ndazokurirwa iye zvino, handidi kukunyepera Makina, ndaita kunonzi kuneta nazvo kudarika kuneteswa kwandinoitwa nesimbi dzemabhazi nedzemarori dzandinorwa nadzo zuva roga roga.â
Makina akamboita nguva akatsikitsira, achiridza tsamwa zvose nekudzungudza musoro. âShamwari nyaya iyi ihuru,â akadaro achisimudza musoro. âChayaipira ndechokuti munhu watiri kutaura nezvake uyu ndaamai, kana zviri zvevasikana, haiwa, avo kana kudangura netsarapu yomutowa hakuna anobvunza, unenge uchiranga hanzvadzi ka sezvo uri we baba vasara pamusha. Zvino zvayave naamai mukati, panobudika sei? Ndiri kuedza kufunga chingaitwa panhau iyi.â
âNdizvo zvanetsa zvacho ka. Handiti unoona kuti kana pandapinda mumba handina kutaura navo, wandapopotera ndiMavis asi ivo vabva vazoitora kuiita yavo. Amai handina dambudziko navo ini nokuti hakuna musi wavangada kuzogara kuno kudhorobha nokudaro kungovaendesera pasuru dzavo dzavanoda ndodzoka zvangu mushure memazuva maviri kana matatu.â
âZvino todii Charle shamwari? Ndiri kutya kuti tikanotaura navo nehasha idzodzo havatinzwe.â
âUnoreva idi, havambotiteerera. Zvandanga ndichitofunga ndezvekuti umbondipa kana room imwechete kuimba yako iri kuvakwa kuChikangwe iya ndimbogara ko, kwemazuva mashomaâ¦â
Vachataura saizvozvo, Sekai akabva atanga kuchema akabata dumbu, nenguva isipi akanga otozvonyongoka seshato achishevedzera kuti, âMudumbu mangu kani, mudumbu mangu kani.â
Vakomana vakanyumwa kwave kumutakudzana vachienda naye kunze kwegedhi. Chipi chipi, motokari dzavo dzakanga dzadungamidzana dzakananga kuchipatara. Vakasvikotambirwa zvakanaka nanamukoti uyu Sekai ndokuiswa muimba yokusunungukira.
Avawo vakomana nekuona zvaiitwa naSekai kubva vachiri kumba vakabva vangotambira pedyo, vagere zvavo kumotokari dzavo. Charles ndiye aiti akati garei garei ombodzokera divi reimba yemateneti. Paakadzokera ko kechitanhatu akabva asangana nemumwe wevakoti veko.
âMakorokoto VaChivhima, mudzimai wenyu abatsirwa nemwanakomana akagwinya kwazvo!â

Kubatsirwa kwaSekai kwakaunza mufaro mukuru kuna Charles. âI am now a father kani! Makina, I am now a father! God is great ndave kunziwo baba vakomana!â Ipapo aitaura achisvetuka svetuka mupaseji sepwere inofarira baba vabva kubasa vakabata zviwitsi.
âYou are now a father shamwari, makorokoto makuru, makorokoto Charle! Ndafara zvakanyanya wena, chiona apa wabva watanga nekukudza dzinza. Mwari vakanaka chokwadi, amainini vasununguka zvakanaka kwazvo zvisinei nematambudziko avakatarisana nawo, ndicho chinhu chandanga ndichityira pose apa.â
âKana neni ufunge, ndaiti zvichamuvhiringa akaitwa operation asi tarira, kana dambudziko hapana,â akabva adonhedza chiso pakarepo ndokuti mwiro akabata chirebvu.
âKo, wofungei zve?â
âNdabva ndafunga kuti zvose zviri kumba shamwari, preparation uye mari, pano pandiri ndine pondo chaiyo. Ko, handina kuzowana nguva yokupinda mumba ka ndave kudzinganiswa naamai.â
âKo, uchatyei iye zvino? Apa kwave kutodzokera kumba kwako wonozivisa amai kuti ndizvo...â
âIiiiihh, kana Makina, izvo handiiti, ndinoda kumbovasiya vagare ikoko nemwana wavo, vachaenda zvavo. Pada ndingangonotora zvinhu zvangu zvandiri kuda bedzi ndodzoka,â akananzvira rurimi ndokuti, âTazogurirwa panzira ka paya, wati uchandipawo room here kuimba iya iri kuvakwa kuChikangwe?â
Ndinokupa Charle asi amai vanofanira kuudzwa kuti kwave nemuzukuru kuno. Chaunofanira kuziva ndechekuti, vaya ndaamai chero vakanzi varoya kana kuti vave benzi. Zvingaita here izvozvo kuti vasaziva nezvemuzukuru wavo? Kwete hazvina chimiroâ¦â
âAsika chimiro chagara chabva kare? Handiti vanoti Sekai haasi muroora wavo, uye ipfambi.â
Makina akabata mumwe wake pafudzi ndokutaura nezwi rakaderera achiti, âUkama haugezwi nesipo Charle. Zviri zvekuti hauna mari pauri izvozvi hazvina hazvo basa nokuti ndinokupa ukatenga zvose zviri kudiwa asi amai ngavazive kuti kuno kwave nechikomana, kuberekwa kwemwana hakuna kufanana nekutenga motokari kana masofa, tiri kutaura nezvekuuya kweumwe upenyu panyika, kuwedzerwa kwemhuri.â
Charles akazokundwa pamakakatanwa aya vachibva vapinda mumotokari imwechete ndokunanga kuChikangwe. Panguva iyi kwakanga kwasviba, nyeredzi dzedenga dzotanga kubwaira bwaira dzakati apo neapo, magetsi ndizvo zvawo aiedza kuita mhitse nerima iroro zvekuti dzimwe nzvimbo dzainge dzakati je-e-e semasikati. Nhaurirano dzaive shoma pavaviri ava nekuda kwepfungwa dzaiedza kuparapasha mashoko avaizosvika nawo kuna VaMujakari.
Vasvika, vakamisa motokari nechekumugwagwa ndokupedzisa netsoka mufambo wokuenda pamba. Vachisvika pamusiwo vakanzwa mumba muchikwepurwa chikwee kuratidza kuti vanhu vaivemo vakanga vari mudenga rechinomwe, jakachira rorufaro.
Vakambomira chinguva vachizeza kugogodza, Makina ndiye akozoita zvivindi sandiye mupesvedzeri. Pokutanga hapana akadavira asi ruzha rwaive mumba rwakabva rwati pfumva kuratidza kuti vabiki varwo vakanga vanzwa kurohwa kwesasa. Kepiri hapana akadavira zvekare, ketatu ndipo pakanzwika izwi rakakwasharara richidavira nemubvunzo une kuvhundutsira.
âNdiani uyo anonoka door kudai? Hee! Mupurisa here?â
âTisu amaiâ¦â
âVanani?â
âVana venyu, Charles naMakina.â
Ipapo havana kuzodavirwa asi tsoka dzavakanzwa dzichitsotsonha kuuya divi rokumusiwo dzakavapa kunyevenuka zvishoma. Kusvika kwakaita mutsindo pamusiwo kwakateverwa nekukiinurwa kwegonhi ndokuona rovhurwa zvishoma nezvishoma nyakuvhura achiita zvekusomha akaviga muviri.
âPindai!â
âMaita sisi Mavy,â Makina akadaro achipinda mumba.
Vakomana vakadungamidzana vachitevera Mavis uyo akanga achizvikakanyadza semboi inodzokera kuchiro mushure mokuswera mumunda mehurudza. Vakasvikogara pasofa rimwechete ndokukwazisa amai vavo vazere mutsa nerukudzo asi kutya kwaionekwa mumeso avo kuti bhaa zvikatunhidza manyemwe kuna VaMujakari.
âNdaswera zvangu vanangu. Hauchiona zvino Charisi, kana wasiya pfambi iya tinobva tawirirana kwazvo. Zvaunoita nayo ini handinei nazvo asi chandisingadi ndechokuti isvike pano, iwe uri mwana wangu, ndakakutakura 9 months mudumbu umu, kuti ndikurege uchitongwa nemukadzi hazvigoni.â
Makina akatsveyamisa meso achitarisa mumwe wake uyo akabva amutarisawo zviya zvokuti hezvo ka zvandanga ndichareva. Makina akazodzosera meso kunaVaMujakari ndokutaura akabatanidza maoko. âShoko ratauya naro ndiro raiye muroora wenyu, abatsirwa nemwanakomanaâ¦â
âPtuuu!â Vakabva vapfira mate pacarpet kwave kutsondedzera netsoka. Pedzezvo vakarova muromo wavo nemunwe womutondekahama ndokuzotaura vachiti, âGora iro, mwana waani? Saka apa mauya kuzosuma ini? Ndinei naye mwana iyeye? Zvandareva kuti Sekai handidi kumuona ndizvozvo, ndatoguma.â
âAmai mwana wangu ndiye wamuri kuti gora?â 
âKwazvo!â Vakabva vanyichura muromo sembudzirume. âHandisumwi mubvandiripo ini, zvako zvekupusa izvi ita woga. Iye chakazokudari su ndiri kushaya kuti chii chaizvo, mwana akakura akangwara, achidikanwa nevarairidzi zvose nevanhu vomumana. Waakakudyisa Sekai akanotora Chipinge kana Azania chaiko, handifungi kana uri wemuno muZimbabwe.â
Izvozvo Charles akanga atuta nehasha dzisina mukare akamboona. Akatarisa amai vake neziso dzvuku uku muromo uchiita kubvunda. Akazotarira kunaMakina ndokuti, âNdakuti kudii Makina? Tarira zvandanga ndichikuudza chaizvo. Mwana wangu ndiye woitwa gora? Tarira mafananiro aakaita neni, kana iwe wadaro paya, manures ose adaro wo, neni ndazvionera pamhino sefoâ¦â
âHeheedeee, amai vangu Chiseso vakafira mudondo vachitsvaka midzi yokufumura magomba emupfuhwira!â Vakadaro VaMujakari vachikwepura chikwee. âKo, uchaona kusiyana kwenyu nepapi iwe wakapiwa rongo rawo rizere? Itwo twumanesi twawareva twunozivei pakufanana kwababa nemwana? Twungagotiwo kudii uri ihwo hunhu hwatwo? Twunotosapota. Ko, nhodzerwa hausati wanzwa nezvayo, kana newe Makina unotsigira tsvina dzakadaro?â
âAmai mwana wangu ndiye wamuri kuti tsvina? Iye zvino mazondiratidza kuti makandivenga amai, ndaigara ndichizvibvunza kuti nei muchindibata zvakasiyana nevasikana asi apa hapachina kubvunza, ndave kuziva kuti hamundishuviri zvakanaka. Heya, maifadzwa nhai pandakagara nguva ndisina kuroora vezera rangu vave nevakadzi, vamwe vatove nevana?â
âNyarara Charisi!â Vakaganduka VaMujakari. âNdiani waunonyunyudzira karomo saizvozvo? Iwe Makina, ndizvo zvamunofurirana here izvi?â
âSiyanai naMakina amai! Nhasi ndinoda kukuudzai zviri pamoyo wangu izvo ndaipfimbika makore ose aya. Imi nevanasikana venyu munoda kushandura musha wekwaChivhima kuuita dandare remahumbwe, dai baba varipo havaitendera zvose zvamunoita izvi. Ndikati nditsiure hanzvadzi dzangu imi munomira mberi kwavo muchivavhikira.
âChikumbiro changu amai nerukudzo rwose ndechekuti sudurukai kana isu vana tovhumburudzana, siyai takadaro, tiri vana veropa rimwe. Patsika dzedu dzamunogara muchitaura nezvadzo, murume ndiye anotonga musha, saka ini handingatongwi naTambudzai, Mavis kana Shylet. Vanofanira kuti ndikataura vanzwe, kubva nhasi anenge aita zvisina basa ndiri kurova zvisinei nekuti mamira pakati pedu. Kupera kwevhiki ndiri kuvinga Tambudzai, anofanira kudzokera kumurume wake, hatina kuona gupuro isu, akangotunhaira oga nemwana wake!â
VaMujakari vaive vakatarira divi panguva dzose dzaitaura Charles, chiso chichinge chaisekerera asi dziri hasha. âMapedza kutaura Tembo?â Vakadaro vachimutarisa vakaita kutsunzunira maziso. âWati tikuremekedze zve, tatotanga isu vanaMujakari vakapedza gandiwa rose romujakari tichiita usavi kuti vana vaende kuchikoro. Nyama taimboizivawo here isu? Zvose zvatakasaukira ipapo musango woyo saMutubve akandengereka nesango akasazoonekwa zvekare kusvika nhasi uno.
âZvawareva zvakanaka kwazvo mwanangu Charisi asi izvozvo kwandiri hazviitiki. Mheno kana uine vamwe amai, hamba ikoko unovaparidzira vhangeri iri. Tambudzai wavareva, mukuru kwauri naizvozvo hauna kutonga kwaunomuita, uye kuvarume kwaunoti ngaadzokere, iwe enda ikoko unogara navo sezvo waona zvakakodzera. Pamusoro pazvo, ziva kuti handina mwana anorohwa newe, mose muri vana, zvako zvekuda ubaba, itai nezigora rako rawauya uchifazhaukira meno sebengoâ¦â 
Pakarepo Charles akati nyamu akakumbwa. âMudzimai wangu achingobuda muchipatara tiri kudzoka muno mumba. Mwana wangu haangatambudziki ini baba vake ndiripo, achingobuda tiri kudzoka,â akatarisa Makina ndokuti, âRega nditore hembe dzemwana tidzokere.â


Mushure mokusununguka, Sekai haana kuita nguva ari muchipatara akabva angoburitswa rechimangwana racho. Charles akakasira kubva kubasa musi uyo ndokumutora nemotokari kwave kuenda kuimba yavakanga vapiwa naMakina imo mavo muChikangwe. Handi mufaro waive pakati pavo, zvinodadisa kunzi baba, zvichifadzawo kunzi amai ndomhaka Sekai asina kusasamhura nyemwerero pamuromo wake nyangwe zvazvo akanga achiri nemarwadzo ouzvere.
âThis is our new home chidochemoyo,â Charles akadaro achitsvoda Sekai apo vakanga vaburuka mumotokari kuti vapinde mumba.
âWakagona shamwari kukumbira kuti tigare pano, tinombotonhodza mhepo dzanga dzasimuka, zvinozomboda here kukwesherana nemunhu mukuru?â Akakanda meso kuimba ndokutaura achisekerera. âHaisati yapera zvayo, asi yakanaka, inogarika iyi.â
Charles akapakatira bhegi raive nembatya dzemwana ndokutora rimwe raive nedzaamai vacho, mumaoko akabatira mapepabhegi echikafu chaakanga atenga kuwedzera pane zvaaive auya nazvo masikati acho. Sekai akabata mwana mumaoko ndokunanaidzana vachinopinda mumba.
âHezvo, ko, macheya wamawana kupi ose aya?â Sekai akabvunza achangoti ngori mumba.
âNdapiwa naMakina,â Charles akapindura achifamba kuenda muimba yokubikira. âMira zvako ipapo ndiise zvinhu izvi mukicheni, ndinoda kukuratidza imba yokurara kuti ubve wangorarisa mwana.â
âHoraiti,â Sekai akadaro achidemwezeka akatarisa mwana uyo ainge akavharwa muviri wose nemachira ndokusara chiso bedzi. âIye arara chokwadi, kufamba kwose kwataita kubva kuchipatara kana kumbomuka.â
Charles akadzoka kubva muimba yokubikira ndokuti, âKuno uku ndiko kune imba yokurara,â izvozvo akanga ofamba achitevedza paseji.
âKo, zvaanenge akatotipa imba yose? Ndaiti zvimwe tine room imwechete bedzi ka ini.â
âTakapiwa matatu, dziri mberi uko hadzina mafloors, pasina zvo taingogara dzose.â
Sekai akashamisika zvekare achipinda muimba yokurara, maive nemubhedha wakanaka samare, uchiratidza kuti waive mutsva. âKo, mubhedha uyu zvaunenge mutsva?â
Charles akasekerera achimedura dama remudiwa wake. âNdautenga kwaNyorenyore masikati vachibva vatonditakurira. Ko, wati nhasi ndamboshanda here ini? Ndaswera kungombeya nemotokari, ndichiti mudhorobha nekuno kumba. Uchaona chitofu chitsva kukicheni uko. Ndangoti ndibve ndagadzirisa zvose shamwari, handidi kuti utambure nemwana. Kana ndichinge ndiri kubasa ndinoda kuva nemufaro wokuziva kuti mune zvose zvamungada.â
Sekai akatarisa Charles misodzi yoyangamara mumeso. âThank you darling, rudo rwako handigoni kurutsanangura. Kumira neni nguva dzose mukutambudzika nemukushungurudzwa nyangwe nevekwedu chaivo. Ndichikura, ndainzwa madzimai mazhinji vachigununâuna nekuda kwevarume vavo zvikandipa kutya kuroorwa. Dai ndaiita mukana wokusangana nemadzimai iwayo, ndaivaudza kuti havasi varume vose vane rushusho kana urombe.â
Charles akagagadza kuseka ndokuti, âInga varume tiri munhamo nekunyeyewa panoungana madzimai, nyangwe naizvo zvamunongoti kuchina-kuchina chemadzimai,â akarova rova Sekai padama ndokuti, âChindipa mwana ndibate umuwaridzire arare newewo umbozorora.â
âWaita basa,â akadaro achitambidza Charles mwana. âKana zviri zvekuzorora ndinozozviona ndapedza kubika.â
âKubika? Wanga wasimba nguvai? Ndinobika ini, inga unoziva kuti pakukanga apa ndinomira mira kwazvo wani? Pandapinda mukicheni paya ndasiya ndabatidza ketero yemvura, imwe ndokuisa pachitofu, ndinoda kuti ubve wageza semunhu anga achidemba kutsva.â
ZvaVaMujakari zvakanga zvambokanganikwa, mapopoma emafaro azadza imba yose. Kupedza kwakaita Charles kubika sadza, mwana akabva amukawo, vakazodya iye avewo pazamu achihukweva. Vapedza kudya Charles akasuka ndiro, akanga atsidza kuti mudzimai wake haaizombobata basa kana iye aripo. Apedza kusuka akadzoka ogara muimba yokutandarira, iye zvino Sekai akanga ave mubishi kusvusvudzira mwana aive ochema.
âDondipa, ndimbomubata uone achinyarara.â
Sekai akaseka ndokumutambidza. âAkanyarara ndinokutengera sutu.â
âAika, uri kuita zvekutamba? Uchati undipe sutu iyoyo,â akadaro achisimuka.
Chiri chokwadiwo, chiriporipocho mwana akabva ati hwiro wanei Sekai aoma nekuseka. âInga ndazviparira, ndiro rinonzi bapu randaita iri. Ndichatoti ndiitenge chete sutu iyoyo, ndikasadaro ndinonzwa nekuyeuchidzwa mazuva ose.â
âKwazvo! Handiti wataura wega? Ndinoida, kana wangosimba chete wotonotenga, ndinoda yamaEdgars chaiyo, type necolour unozviziva.â
Sekai akagagadira kuseka zvekare ndokuzotaura mushure. âNdinotenga, handiti wakandivhurira account ikoko,â akati koso koso achinge aive adzipwa nemate ndokuzobvunza. âKo, hauna kuzondiudza kuti zita rawakapa mwana rinomboreveiko?â
âHauridi su?â
âAiwa, kuda kuziva zvangu. Handisati ndamborinzwa ini asi rakanaka uye ipfupi.â
âUngada kuziva zvinoreva, Taida, inga rinozvidudza roga wani?â
âNdizvozvo hazvo asi ndanga ndichida kunzwisisa kuti rine chirevo here kana kuti wangopawo zvako?â Akaurura maziso akatarisa mudenga achidanidzira kuti, âTaida-Taida, Taida-Taida.â
Taida wacho kubva zvaanyarara ari mumaoko ababa vake haana kuzombochema zvekare, chipi chipi akabva abatwa nehope, ko, aiziveiwo zvake, jecheche ngirozi yaMwari.â
Kurara kwakaita mwana navowo vakabva vaenda muimba yokurara umo vakasvikotandara vachikurukudza zvavo vachitondedzana kusangana kwavainge vakaita kuti vazotanga kufambidzana. Mwana akambomuka ndokuchema kwechinguva chiduku kwave kuzodzokera kunorara apo ainge abatwa nababa vake zvekare.
âInga mawirirana kwazvo, isu tikabata ochema, imi vamwe mukabata obva ati mwiro,â Sekai akadaro achibva aoma nekuseka. âZvatichanzi tiri varoyi chokwadi,â akaseka zvekare.
âKo, akatadza kuteerera baba vake ozonzwa ani? Ndipo panotangira kuziva izwi gobvu ipapa, mukomana ka uyu, usatizvonde zvako,â vakabva vapwatika kuseka vose.
Navowo havana kuzomboita nguva vakasvinura kubva zvarara Taida, Sekai ndiye akatanga kuhwapurwa nadzo ndiye rororo. Ave murunderere rwehope, paya pokuti unogona kusesemudzwa ukanosiiwa panze usina chawanzwa akarota hope dzakamutyisa kwazvo amuka.
Hope idzi dzakatanga achinge aive kuMwami, kumusha kwaamwene vake. Ainge agere muimba yokubikira usiku achimona sadza uyu Taida agere pakare pahukwe parutuvi rwake. Achibika saizvozvo akaona panze pati je-e sezvinonzi pakanga pabatidzwa zhenje romoto padandare. Nekukahadzika, akabuda kuti anoona chaive chakonzera kujeka ikoko. Achiti dhugu panze akaona pamire munhukadzi waaisanyatsoona chiso asi aive akapfeka rokwe dema senhengure, meso ake aingarima moto uku akati hwetu bakatwa muruoko rweruboshwe.
Kuratidzika kwemunhu uyu kwakamutyisa zvakanyanya ndokubva adzokera mumba achimhanya kwave kusvika achisimudza Taida kwave kumhanya achibuda achiti atizire kuimba yairara vamwene vake asi ave panze akaona imba iyoyo yoita seyaive yoga pakati pesango. Nekutya kukuru akavhura doo akabatira mwana mumaoko, zimunhu riya ndokubva rati tote naye. Akazhamba asi izwi rake airinzwa pachake kuti hapana kwaraisvika.
Zvakavheyesana nezimunhu riya, zvichiti kusvetuka matenhe nekupota nemiti. Akati ave mudondo ravaitsvagira huni kwakare kumusha, akagumburwa nechigutsa ndokuti kwavava pakadaro asi mwana akaramba akamubata zvakasimba. Kuti asimuke akatadza ndokubararadza akatarisa zimunhu riya iro rakabva rasvika richimukanâa huro nebakatwa achibva ati fototo, zii.
Hope idzi dzakadzoka zve pepiri asi iye zvino dzakauya nerimwe rupango. Muzviroto imomo akaona achinge aive mubani achitsvaga mwana wake uku misodzi iri pamatama. Achipupusha matenhe saizvozvo akanzwa kudanidzira kune rimwe gomo raive nechekuMaodzanyemba. Achisimudza meso kutarira ikoko akaona Taida ari mumaoko emumwe musharukwa aive amire mujinga megomo akatarisa kwaari.
Pakarepo akatanga kumhanya achienda kugomo ikoko asi mukweguru wacho akabva atendeuka ndokutanga kufamba achikwidza gomo. Akaramba achingomhanya kutevera asi haana kumubata. Ipapo ndipo paakabva apatika kubva kuhope mushure mokunge azunguzwa naCharles.
âKo, uri kuchemei kuhope nhai Sekai?â
Ukuwo kumba, Sekai aive oti akati garei garei womira pamusiwo achiringa kunzira, akanga asisazive murume wake achisvika nguva iyi asati ave pamba. Kubva zvaasununguka ndiro rakava zuva rake rokutanga kubika sadza iro raasina kupakura achimirira kusvika kwechidochemoyo. Kana naTaida aitenge aiziva zvaiitika, aive akasvinura achikava kava twukumbo nekukekedzera kuseka, ndiye akatove muvaraidzi waamai vake avo vaive nemoyo wakaremerwa.
Charles akazosvika nyeredzi dzati tenderere nedenga rose. Mashoko ake okutanga achipinda mumba ndeekuti, âChigagairwa changu, ndakuuraya nenzara nhasi!â
Zvinoita munhu awana chaakanga achidisa kwazvo ndizvo zvakaita Sekai, akamwepfura zvitama ndokusara twukomba twati do do do. âKo, chii chaitika kunonoka kudai? Ndanga ndotya ini, nyika haichina kumira zvakanaka.â
Charles akatsvoda Sekai padama ndokuzotora mwana mumaoko ake. âZiso richiri mhenyu chikomana?â Akabva achitsvodawo achinyemwerera. âManga makamirira baba, mudhara? This is good, baba vadzoka mwanangu.â
âKo, waswera sei? Kwanga kwakadii kubasa?â Sekai akazobvunza aona munhu a e mubishi kuyanzva mwana.
âNdaswera zvakanaka mai Taida,â akaridza tsamwa iya yemunhu ane zvaakanganwa ndokuzotaura mushure. âGara wanga wabvunza kuti ndanonotswa nei ka paya? Uone kuti ndakasira kukumuka zvakanaka zvekuti ndingadai ndasvika kuno zuva richigere kunyura. Zvino ndati ndipfuure nemudhorobha ndichitsvaga mafuta emwana awandiraira ndokubva ndasangana namai Madondo, mashoko avandiudza ipapo aita kuti ndifunge kupfuurira kuenda kumbaâ¦â
âKupfuurira kumba? Kwakanaka here?â
âKwakanaka asi mangwana tiri kudzokera kunogara koâ¦â
âKo, zvaita sei? Inga Makati tichagara pano kusvika gore rapera? Makina ave kuda kuenderera mberi nekupedzisa imba ino kanhi?â
âKwete, Makina haasi kutotenderana nezano rangu rokudzokera kumba nekukurumbidza, kupedzisa imba hakutikonise kugara pano, akati anoita zvikamu zvikamu kuitira kuti isu tinobva tapinda kunenge kwapera. Pari zvino achambounganidza zvidhinha nesamende uye akati mwana achiri mudiki sa naizvozvo hazvigoni kuti mabhiridha azombumura bukuta rejecha nesamende aripo saizvozvi.â
âZvino chii chaita kuti uuye nezano iri?â
Charles akanga achiziva kuti danho raakanga atora raisafadza mudzimai wake sezvarakanga raitawo kushamwari yake asi zvanzi kana wodya imbwa idya riri gono. âNdiko kumba shamwari, hongu pano tigere zvakanaka uye ndinotenda zvikuru Makina nezvose zvaari kutiitira asi ka mwana wangu haangakuriri rutivi sezvinonzi baba vake havana kuvaka. Ndaiita maricho okutakurira vanhu midziyo nesamende usiku ndabva kubasa ndichivaka imba iya, ndikanonoka kuroora savamwe ndichiti nditange ndavaka upenyu, zvino ndakafirei kana ndotiza imba iyoyo?â
Sekai akatarisa murume wake ndokuona kutsunga kwaive pahuma achibva ati, âZvakanaka, tinodzokera zvedu asi zvinhu zvacho zvakangooma. Sezvo makati amai vakadzokera kumusha tochingoshinga,â akanyemwerera achimugobvora dama ndokuti, âNhasi ndakunzvenga, ndatobika sadza ndikapedzaâ¦â
âHezvo, ko, zvandanga ndave kuti ndichisimuka nditage kubika? Ndatouya nechitaka chemombe chandatora mubhucha raMakina ndichiti ndicho chinokasira kuibva.â
âIiiihh, wauya nechitaka? Mukanwa mangu mabva mazara mate, rega ndibike ichocho, iyi nyama yehuku ndoisa mufiriji, toidya mangwana. Waita basa chokwadi, mukanwa madavira.â
Charles akasara otamba naTaida uyo aingunosekerera, mufaro waaive nawo musi uyu waive wakawedzerwa, amai vake vakadzimara kupedza kubika, nekupakura achingokekedza, hope dzakazomukurira panguva dzairongedzwa chikafu patafura.
Rechimangwana racho masikati, Charles akakumbira mukuru wake webasa ndokutenderwa kuti awane zvake nguva yokutamisa mhuri. Akabva pagaraji kuma 2 dzemasikati ndokupfuura nekubasa kwaMavis achitora makii. Achisvika pamba akawana Sekai ari mubishi kurongedza midziyo yake yokubikira nekudyira, imwe aiisa mumabhavhu makuru imwe aisungira mumasaga. 
Charles akanga atsvaga vakomana vaviri kuti vamubatsire kusimudza zvairema zvakaita semubhedha nefiriji yaaida kupfuura achidzorera kwaMakina. Nekuda kwekuti akashandisa pick up yekubasa, akaita nzendo mbiri. Pokutanga akatakura zvihombe zvose kusanganisira zvaaive akapiwa naMakina, rwepiri ndipo akatakura midziyo midiki pamwe nemudzimai nemwana. 
Zuva rakazosara rogara miti vave kutobatsirana kurongedza zvavakanga vauya nazvo izvi. Chakatanga ndechakachenjedza, uye chinokanganwa idemo, vapedza kurongedza, Charles haana kubva pamba achimirira kuuya kwaMavis.
Zvekubika zvakabva zvaperawo musi uyu, Sekai akarambisisa kuti abate mapoto achiti kuonekwa achiita izvi nehanzvadzi yake zvaiwedzera daka pakati pavo. Sekai akabika nyama yehuku nemupunga ndokuwedzerawo netwumwe twuhudobidobi kuri kuda kufadza tete vake. Zvino sekuronga kwaainge aita kuti vaizodya vagere patafura imwechete, hazvina kuzofamba nenzira iyoyo nokuti Mavis haana kuuya nenguva yakanga yakatarisirwa.
âShamwari, ungamirira munhu wausiri kuziva kuti aripi? Chiona pave nenguva, aripi izvozvi tete wako? Pakura tidye zvedu isu, zvake izvo zvekunge munhu anopenga ndombozvida here ini?â Charles akadaro apo akaona kuti usiku hwakanga hwaendedzana hanzvadzi yake isati yauya.
âNdanga ndati tidye pamwechete natete sevanhu vave nenguva vasiri vose, zvisinei hazvo rega ndipakure tidye, vanonokawo zvakanyanya.â
Chiri chokwadiwo, izvozvo ndizvo zvavakazoita, Sekai akabura chikafu ndokudya zvavo mundiro imwe sezvavaisiita. Inguva yavaingunoyemedzana nekukavurana zvipunu zvemupunga mukanwa apo gonhi rakazarurwa zvine ruzha pasina kugogodzwa. Vakamira zvavaiita vosomha kumusiwo wanike ndiMavis akanga apinda achinge aitiza.
âHevoi tete?â Sekai akadaro achinyemwerera akatarisa Mavis.
Mavis haana kudavira ave mubishi kukiya gonhi. Paakati atendeuke kutarira kwaive nevamwe gonhi rakabva rabatwa zvinesimba zvichinge pane aiedza kurivhura. âMavis vhura door, kurumbidza ndisati ndaripaza!â Izwi rakanzwika kuzhamba panze ipapo.
âUri kudei ipapo Morgan?â Rimzwe izwi rakanzwika richidanidzira nechekumugwagwa. âWave kukonana neni mhanje, ndakuudza kuti siyana nemusikana uyo tipedzerane isu varume, mhosva yangu ndeyekuti wawana ndichiperekedza musikana wako? Ndatanga nhasi here kumuperekedza?â
Charles achinzwa kudaro akasimuka nehasha onanga kumusiwo ikoko. âNdavanani ava Mavis?â

âPane vanhu vari kuda kundirovaâ¦!â
âShut up!â Akapaumba Charles. âWanga uripi kusvika nguva dzino idzi? Chienda unogara pasofa apo, ndiri kuuya tichipedzerana,â akadaro ave kukiinura gonhi.
Uyawo munhu aive panze haana kumira kurova sasa, iye zvino akanga atonyanyisa. Vaya vaidanidzira vari kumugwagwa vainzwika kuzhambatata vachiuya divi rokumba. Charles achiti bheu gonhi, uya akanga achigogodza akabva amutunga nemusoro achida kupinda mumba zvinova zvaakaramba. Akamusundawo nesimba rose mukomana uya ndokubva ati kwavava kwakadaro. Panguva iyi vaya vakanga vachibva kumugwagwa vakabva vamhanya vachiuya kwaari.
âNdiwe ani iwe uri kurova shamwari yedu!â Mumwe wevakomana vaiuya akadanidzira.
Charles akashamiswa kuona vakomana ava votora divi reuya waakanga awisa asi ambonzwa sevaipopotedzana naye. Nenguva ino Sekai aive amira pedyo nemusiwo achitsiura murume wake kuti asiyane nevanhu ivavo asi akamunzwa hapana.
âMuri kudei pamba pangu? Ndati muri kutsvagei pano?â
âMusikana wedu!â Uya wokuwa akadaro achisimuka. âSaka iwe uri kuda kunditadzisa kuranga musikana wangu nhai? Nhasi ndinoâ¦â haana kupedzisa muromo iwoyo aurukirwa neshangu.
Nyakurohwa akazezemuka mazino matatu emhanza ndiye mhere povo akabata muromo. Pakarepo vamwe vake vakabva vasvika ndiye heka heka naCharles rikagova dzivo revatatu pamunhu mumwechete. Iyi ndiyo ngoma yairwarira mukomana, akatendemutsa zvibhekara wanei vakomana vaita murakatira sematamba akuzvumurwa nemhonza.
Vakomana vaona nhimbe yarema, vakamuka rumwe rumwe vachiita chitsokandibereke, uya wokubviswa mazino ndiye akanga atanga narwo rwekumhanya vamwe ndokutevera. Pahuna hwavo, mumwechete ndiye akazopedzerwa shungu nokuti paitiza vamwe iye ndiye aive paruoko rwaCharles. Nehasha dzaaive nadzo mukomana, akarova munhu achiita kupaza ropa ndiye tututu mukanwa nemumhino. 
Sekai aona kuti murume akanga ouraya munhu, akamhanyira kwaari ndiye mbunde muchiuno achiedza kumundundurudza. âChirega kani baba Taida, baba Taida chirega kani, mwana wako achiri mudiki, unoda akure asina baba here watongerwa kufira mujeri?â
Vavakidzani vakanga vaungana ndivo vakazobatsirana kumutakanura, ikoko ndiko kurarama kwakazoita mukomana uyu asi haana kukwanisa kufamba, akabva angoti rashu pasi achigomera zvikuru. Voruzhinji vari mubishi kumupepa nekumugeza ropa rakanga razara kumeso, vakaona motokari yemapurisa yotipo pfacha ichihwihwitika kwazvo.
Jipi ichingoti tsvitsviriri, mapurisa matatu akabva ajitika pamwe nemumwe wevakomana vakanga vapunyuka pabope iri ndokutiza. Iyeye mukomana ndiye akasvika achinongedza Charles achishevedzera kuti, âNdiye akamira nemukadzi murefu uyo! Mumwe wedu waasara achiponda arere pakaungana vanhu apo.â
Mumwe wemapurisa akatarira kune ainongedzerwa ndokuti, âNdiyo mhondi yacho iyi? Rega tinomuratidza kuti chinonzi kurova munhu chii. Nhasi anodemba zuva raakazvarwaâ¦â
âSaka manga muchida kuti vanhu ava vandiuraire pamba pangu, it was self defence!â Charles akadanidzira achinosangana nemupurisa uya.â
âSaka uri kuuya kwandiri kuti undirove sezvawaita ava?â Akaoma kuseka ndokuzocheuka otarira kwaive nevamwe vake. âVakomana, ngadzichene kunhunzvatunzva iyi!â
Pakarepo mapurisa maviri akamhanya ndokusvikobata Charles nekubva amuisa ngetani dzamaoko. Vadaro vakafamba naye ndokusvikomukanda mumotokari yavo. Uyawo ainge mukuru wavo, akaraira uya akanga akuvadzwa naCharles kuti anopindawo mumotokari imomo. Kuzosimuka kwakaita motokari, voruzhinji vakasara vachipopota pamwe nekudanidzira mazwi okutuka mapurisa. Uku ndiko kusungwa kwakaitwa Charles, akasiya mudzimai wake achichema zvakanyanya akabata mwana uyo akanga achangobvawo mukumuka.
Mavis akasara akazvivharira mumba make mokurara, haana chaakataura naSekai. Mangwana acho ngoma ndiyo ndiyo, akamuka ndokuenda kubasa kwake pasina kana mangwanani zvayo. Zvisinei hazvo, Sekai akamukawo rungwanani ndokugeza mushure kwave kushambidzawo mwana nekubva amuyamwisa. Mushure mokunge mwana aguta, pasina chaaisa mukanwa akapinda munzira akananga kumugwagwa paikwirirwa michovha inopinda mudhorobha.
Ipapo haana kutora nguva amire, pakabva pauya motokari yerudzi rweDatsun ichibva yamumirira nyangwe zvazvo akanga asina kuimisa. Yakasvikoti tsvitsviriri mutsoka dzake chaimo mutyairi wacho kwave kuburitsa musoro nepahindo achinyemwerera kwazvo.
âEeehh, sisi Yemurai, ko, ndimi uyu?â Akadaro achienda pahwindo ipapo.
Mutyairi uya akabva atoburuka achingosekerera kuratidza mufaro waaive nawo. âNdini zvangu Sekai? Ko, kuno uri kuitei?â
âNdiko kwandakauya wani ndichibva kumusha,â akazvirova guma kaviri kuratidza kudemba. âHoo, gara zviya imi makasiya ndichiri kuita form 3 ka paya. Aiwa, ndave kuno sisi. Ko, imi muri kudii, ndakanzwa kuti makanga moshandira Rusape zve?â
âNdizvozvo chaizvo asi mazuvano ndave Harare, apa pane kabasa kandakatumwa nevakuru kuno asi kanopera zvako mangwana ndichibva ndadzokera,â akabva apota kumusana kwave kuti, âMwana wako here uyu?â
âNdewangu sisi,â akadavira achisekerera uku akacheukira shure ikoko.
âIiiihh, ngaanake zvake mwana wacho! Eeehh, mukomana kana kuti musikana?â
âMukomana uyu, akazofanana nababa vake zvisingaiti.â
âIti chokwadi!â Mukadzi uya akadaro achitamba nematama emwana. âVaripi baba vake ndinovaonawo? Ndakafara zvakanyanya pandakanzwa kuti wakabvisirwa mari zvakavhundutsa Murehwa yose.â
Ipapo Sekai akakotamisa musoro, chino chino, misodzi yakanga yajenga mumeso, âZvakaoma sisi, vakasungwaâ¦â
âMaiwe zvangu!â Yemurai akazhamba. âKo, vakasungirwei uye riini?â
âNdivo vandiri kutonoona izvozvi, vakarwa nevamwe vakomana vakauya pamba pedu nezuroâ¦â
âVakomana vakauya pamba penyu? Vaidei?â
âVakanetsana mushure mokunge vauya vachida kurova tete vavaiti musikana wavo.â
âAaahh! Vanopenga here mapurisa iwayo? Kwira mumota umu tiende kukamba ikoko, I have to see vakuru vacho chaivo, ndinombonzi aniko ini. Sei vachipusa kudaro so?â
Nekukurumbidza, vose vakapinda mumotokari nekubva yatosimudzwa. Yemurai akafamba nzira yose achipopota nekunyomba mapurisa dzimara vasvika pakamba yemapurisa iyo iri mudhorobha chaimo. Motokari yakasvikomiswa zvechibhebhebhe pasi pezimusasa.
âNdinyorere apa zita rababamunini rizere,â Yemurai akadaro achitambidza Sekai kabhuku kadiki pamwe nechinyoreso chacho.
Sekai akanyora zita riya achibva adzosera kabhuku nechinyoreso. âNdiro zita racho iri sisi.â
âIwe chisara muno, tinozonomuona tose ndadzoka, this is a small matter Sekai mununâuna wangu, muri kutodzokera mose kumba izvozvi,â pakarepo akabva adzika mumotokari ndokuenda.
Sekai akasara agere zvake mwana ari mumaoko, ipapo aingoringa ringa nemumahwindo achiti zvimwe meso ake aigona kungosanganidzana naCharles. Matauriro aYemurai ainge amushamisa zvakanyanya. Kuzivana kwavo ndekwekuti akanga akura achitamba nemuninâina wake, vari tsika nditsikewo. Akanga akanzwa kuti, Yemurai zvaakabuda mumusha aive akanoita basa rechipurisa asi ndokuzorega.
Achiri mukupishana pfungwa saizvozvo, akaona Yemurai obuda muhofisi yaakanga apinda akadungamidzana nemumwe murume mukobvu, murefu akanga akapfeka yunifomu yechipurisa yaive yakati koche koche nyembe mumafudzi ayo. Pane kuti vauye kwaari akaona havo vofamba vachinopinda mune imwe hofisi. Akaramba akakanda meso ikoko achitarisira kubuda kwavo asi akazoona mobuda mumwe mupurisa uyo akabva apota seri kwemahofisi.
Meso ake haana kubva ikoko achida kuona zvakanga zvichitora nzvimbo. Sezvineiwo, akazoona mupurisa uya akanga apota seri ouya akadungamidzana nemurume wake vachibva vanopinda muhofisi yaive naYemurai nemupurisa wenyembe. Nguva iyoyo ndiyo yakamuka Taida uyo akanga arara vachangobva pavakanga vatorerwa naYemurai.
Kumuka kwakaita mwana kwakaita kuti amborivara kutarira kumahofisi emapurisa. Akayamwisa mwana wake akanyatsomuti nde-e mumeso uku achitaura sezvinonzi aive nemunhu mukuru. âTauya kuzoona baba mwanangu, mhanje mhanje tinenge tonovaona, handiti ka Taida?â Airamba achidzokorora mashoko iwayo, pamwe achimbogagadira kuseka.
Akazovhunduka paakanzwa izwi raakaziva richititaura zvinyoro nyoro nepahwindo, âMai Taida, handei kumba!â

Izwi akanga ari ziva, nokudaro akabva asimudza musoro achinyemwerera. Aive po ndiCharles uyo akanga achisekererawo kwazvo akamira kuhwindo rekudivi romutyairi. Nhanho mbiri kubva ipapo, paive pamire Yemurai nemupurisa uya wenyembe, vakanga vakatarisa kwaari nepahwindo, nyemwerero dziri kumakotsi.
Akakasira kuzarura motokari uku akangobatira mwana mumaoko, chipi chipi, misodzi yakanga yodzika nematama. Charles aona kuti mudzimai wake akanga adumbirwa, akatora mwana kwave kumuyanzva nekumusvusvumidza wanei chikomana chakekedza kuseka.
âTave kutoenda kumba here chokwadi?â Sekai akadaro achipisika misodzi.
âHongu mai Taida, chidochemoyo wangu. Ndinotenda amaiguru vauya kuzondinunura.â
Pakarepo Sekai ati nyamu kusimuka ndokunhanhukira Yemurai nekubva amumbundira. âSisi, handizivi kuti ndinokutendai nei? Ndanga ndisina kuzvifunga kuti murume wangu aizobuda nekukurumbidza nekuda kwemasungirwo aakaitwa uye matauriro emapurisa acho. Sisi maita basa kani, sisi maita basa kaniâ¦!â
Yemurai akabva amupindura achimubhabhadzira kumusana. âUsatenda mununâuna, panga pasina nyaya apa, kutaura kwawaita patasangana kwabva kwangondiudza kuti inyaya yenhando, kusiri kuzvidza mapurisa asi kuti pamwe pacho vanombopotsa. Ini ndakuona uye house number yenyu wandipa, chiendai zvenyu kumba babamunini vawane kugeza nekudya kwakanaka, ndinozouya ndokuonai umwe musi, nhasi basa rakandiwandira, ndinoda kubva ndaripedza semunhu ari kudzokera Harare mangwana.â
âAmaiguru maita basa, nemi Officer in Charge, maita basa zvikuru, Mwari ave nemi, tichange touya kuzokuonai zvatave kuzivana kudai. Imiwo amaiguru, musarega kuzotishanyira sevimbiso yamapa, tinenge takakutarisirai zvakanyanya,â Charles akadaro nechiso chaiungudza.
Uku ndiko kubuda kwakaita Charles muusungwa. Iye nemudzimai wake vakazofamba zvavo netsoka kubva pakamba ipapo vachienda paikwirirwa michovha inoenda kurukishini. Vakafamba nzira yose vachikurukura mashoko okurumbidza Yemurai. Charles akanga atanga kumuonawo musi iwoyu asi basa raakanga amubatira rakabva ramuudza pacharo kuti zvedi ainzwana nemudzimai wake.
Vachisvika pachiteshi, vakawana motokari yakanga yozara ndokubva vatopinda iyo kwave kutosimukawo. Vakaburutsirwa panzira yemumana ravo chaimo zvekuti kusvika pamba vakafamba maminitsi mashanu bedzi.
âShamwari, undibikire sadza chairo, usavi unondikangira matemba, ndiwo andiri kunzwa kuda. Bota ravo ravatipa makuseni ndariramba ini, haaa, ndangoritarisa so ndokubva moyo watosviba.â
âIzvo zvemujeri mati zvinganake here? Chiregai nditange ndadziisa mvura yokugeza ndozoti ndobika pamunenge muchigeza?â
âRega zvako kuzvinetsa, ndinogeza yakatonhora, unondiziva wani kuti ndakarimirana kumuganhu nemvura inopisa?â
âNdanga ndati semunhu asina kuzogeza zuro paya. Zvisinei, chiregai ndirarise mwana mumba ndibve ndauya nezvekugezesa zvacho, muchipedza kugeza nekuchinja neniwo ndinenge ndichipedza kubika,â Sekai akadaro ofamba kuenda kuimba yokurara.
âKo, Mavis aenda kubasa?â Charles akadanidzira achifamba kuenda kuimba yokugezera.
âVaenda hongu, vabva pano ndisati ndabuda.â
âSaka angaenda kubasa asina kuuya kuzondiona ini ndairwa nyaya dzake? Musoro wake unombotora sei chaizvo tete wako? Vasikana ava ka, vave kuda kundipandutsa mhanjeâ¦â
Sekai akamira pamusiwo weimba yokurara ndokutarisa kwaive naCharles. âZvimwe ndezvekutarisa baba Taida, regai zvakadaro, handiti mabuda apa? Ngatitende Mwari naizvozvo, zvimwe zvose siyanani nazvo, chero vakauya musavabvunza chinhu, zvakatoitika zvikapfuura.â
âUnogara uchindidzora misi nenguva asi pamwe pacho vanopfurikidza mwero, zvandakanzwa namai Madondo zvabva zvangozadziswa nezuva redu rokutanga kudzoka pano. Kuuya nemudungwe wevakomana pamba pangu, kuzvidza kwakadii ikoko?â
âMave kuziva vanhu venyu, rimwe gore vachanzwa zvavo, varegeiâ akabva apinda mumba.
Sekai akararisa mwana pamubhedha ndokubuda ave netauro remurume wake rokugezesa pamwe nemafuta okuzora. Vakazoparadzana uyu Charles osara achikurura hembe kuti atange kugeza iye achibva aenda kuimba yokubikira kuti achitanganawo nemapoto.
Chiri chokwadiwo, Charles asina nguva apedza kugeza nekupfeka dzimwe hembe, sadza rakabva raibva ndokupakurwa. Vakazogara vose patafura ndokudya uyu Sekai achirondedzera nhoroondo yokukura kwavakaita naYemurai vose vachiri kumusha.
âSaka wati hauzivi kuti ave kuitei mazuvano? Haangadai ari muCIO ipapa?â Charles akazobvunza mushure mokunzwa kuti Yemurai aive akabva kumusha achinodzidzira basa rechipurisa asi ndokuzonzwa zve kuti aive akarirega asina kana makore maviri ariita.
âZvinogona kudaro nokuti haana kuda kubuda pachena kuti ave kuita nezvei, asiwo kana riri iro raava kuita, aiwa, anokodzera nekuti kuchikoro aisada kudheererwa, ichiwo chikoro airova neseri kweruoko. Pazvibhakera, vakomana vashoma vaimisidzana naye, aikwadabura munhu kusara aumbuka uso sekahovo,â vakabva varovana maoko vachiseka izvo zvakabva zvamutsa mwana.
Manheru ezuva iroro, vakatarisira kudzoka kwaMavis asi haana kuuya. Zuva rakatevera ngoma yakava iyo kurira, mwanasikana haana kuuya, sadza raaisiirwa ndiro raizodyiwa naCharles woenda kubasa. Nekuda kwehunhu hwake hwavakanga voziva, havana kukasira kumutsvaga, zvakazoti papera mazuva matanhatu asina kutsika pamba ndipo vakatanga kushushikana.
Zuva rechinomwe, uri musi weChipiri, Charles akakasira kukumuka ndokupfuura nekwaMavis kuti anzwe chakanga chichimutadzisa kudzoka kumba. Achisvika muhofisi maaiziva achishandira akawana muine mumwe murume wechikuru. 
âGara zviya ndimi hanzvadzi yaMavis ka?â Murume uya akadaro mushure mokukwazisana.
âNdini hongu, ndabva ndakutonderaiwo, rakadii basa mukuru wangu?â
âAiwa, basa tinaro zvedu,â akasekerera ndokuzoti, âRave kutiwandira zvino, tanga tajaira kuitirwa nemusikana.â
Charles akashama nematauriro emukuru uyu. âAkachinjiwa kwekushandira kanhi?â
Murume uya akakahadzikawo kwazvo nekubvunza kwakaita Charles. âMavis haachipo pano uyu, akawoneka achiti akanga oenda Gweru kwaakaroorwa.â
âGweru kwaakaroorwa?â Shoko iri rakauya senenji kwaari. âNdezvariini izvozvo?â
âAkatiwoneka pave nemazuva gumi asi zvekusauya kubasa, rino rave zuva retanhatu.â
Charles akambomira akabata chirebvu achinge ane zvaaiona pamadziro ndokuzotaura pava paya. âMaita basa mukuru wangu, regai ndimhanye kumba.â
âKo, nei maita semashamisika, hapana chamuri kuziva su?â
âZvakanaka mukuru wangu, tinozotaura neimwe nguva, regai ndiende,â wakanga uri iwo mugariro wake wokusada kufukura hapwa maererano nezvemumhuri make, aitodaro kana ari mumhu wepedyo pedyo.
Mukomana akarova motokari seakanga abatwa nemunyabvurira, kusvika pamba pake akatora chidimbu chenguva yaaisitora mimwe misi. Izvozvo musoro wakanga wovhengaira kuita chamuhwiriri. Achipinda mumba akapfuurira kuimba yairara Mavis kwave kukiinura. Achitimo pindikiti akashama kuona wadhiropu yakati hwe-e, musina kana ngowani zvayo, nekukurumbidza akabuda ndokumhanyira kuimba yokubikira kwaive nemudzimai wake.
âKo, nhaiwe mai Taida, Mavis akazombodzoka pano su kubva zvandasungwa paya?â
âHaaaa, handifungi kudaro nokuti hapana musi wandakambobva pano kubva zvatadzoka. Ko, maswera sei? Izvozvi ndamhanya kubva seri kumoto ndichiti ndione kuti ndiani apinda mumba.â
âNdaswera zvakanaka zvangu asi zuva rangu razovhiringwa naivo tete vako. Zvino kana asina kudzoka nhumbi dzake akatora riini, hadzimo ka mumba make?â
âHadzimo?â Akakatyamara kwazvo Sekai, âMusi uno wandapindamo ndichitsvaira, handina kumbovhura muwadhirobhu macho, chandakacherechedza ibhegi ravo guru raigara pamusoro apo, ndakaona kuti haripo asi ndokuti zvimwe vakarichinja pokugara.â
âKo, musi waabva pano iwe uchizouya kumapurisa, wakaona here kubuda kwake?â
âKwete, pavakazobuda handina kuvaona, ndakanga ndogezesa mwana mumba medu mekurara, ndakaguma kuvaona ndichibva kunogeza ivo vachigadzira tii mukicheni.â
âSaka akabuda nebhegi ipapo, akataimira wave busy ndokubva aita kusvovera. Maitiro ake akashata kwazvo, kuda kutsvaga nyaya bedzi hakuna chimwe.â
Sekai akashama zviya zvemuhu anenge atondera chinhu chaanga akanganwa. âHooo, yah, kana madaro ndinganzwe nokuti ndakazonzwa motokari ichidhuruma kumugwagwa uko asi ichiratidza kuti yainge ichitomutswa kubva pakanangana nepano. Pane zvamanzwa su nezvavo? Tingati vakaenda kumusha varamwa kuti takadzoka kuzogara pano?â
âAnofanirwa akatizira,â izvozvo ainge akabata muchiuno achiratidza kupererwa kwazvo. âNdapfuura nekubasa kwake ndichiti ndimutarise sezvo ave nenguva asiri kuuya pamba. Mumwe murume waanoshanda naye ndiye anditi akasiya awoneka kuti aive oenda Gweru kwaakawanikwaâ¦â
âYowee, zvangu!â Akakanuka Sekai. âSaka vakatizira zvedi kana zvakadaro, zviri zvekuroorwa chaizvo, handiti mungadai makaudzwa, ingabviswa mari musipo here?â
âSaka ndave kutomhanya kumusha kunonzwa kana akasvikako.â
Sekai akapererwa, kuti murume wake aende kumusha nezvakanga zvabva kunoitika akaona zvakaoma, kutiwo asaenda akaona zvakatonyanya kuoma sezvo ari ye aigara naMivis, kana pane zvaizoipa, zvainangana naye. âNdapota kana masvika, hazvinei kuti matambirwa sei uye kuti mashoko ataurwa anorwadza zvakadii, imi zvidzorei bedzi. Kana mawana variko kana kuti vakatizira zvedu, chenyu teverai tsoka dzaamai bedzi, musavapindira mberi, ndapota zvangu.â
Charles akaswedera munhasi maSekai kwave kumumbunda muchiuno nekubva amupa tsvoda pamuromo. âNdakunzwa mudiwa wangu, ndichatevera zvose zvawareva. Chirega ndimhanye, hana hairovi usati wazvinzwa asi wangozvinzwa bedzi unenge uchisina kugadzikana.â
âKo, dai waenda wadya ka, tarira kwasara sadza chete.â
âNdinonozviona mberi ikoko, waita basa. Usare zvakanaka nemwana, mangwana makuseni ndinofanira kudonha pano.â 
Atora zvose zvaaida akawonekana nemudzimai wake ndokupinda mumotokari, izvozvo kwakanga kotanga kuita rima. Mukomana akapepemetsa motokari semazivire ake chaiwo iyo ikagoti yoita zvayo makwikwi nemhepo. Makava otanga kugwauta muzvikanâa nemujinga memakomo, nayewo akanga achiti vhu-u pamba pavo. Akawana,
 VaMujakari vagere pachoto nevanasikana vavo vose uku vachikwiriridza chikwee.
a rakanaka, anoda zveimba uye ane rudo.


